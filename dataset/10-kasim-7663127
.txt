*

Peki doğum günü ne?

*

Mesela, Leonid Brejnev’in de öldüğü gün, Atatürk’le aynı, 10 Kasım... Ama Brejnev’in doğduğu günü biliyoruz, 19 Aralık.

*

Şimdi hiç kimse çıkıp, "Efendim, 19 Mayıs, çünkü kendisi öyle söylemiş" falan demesin.

Ulusun kaderinin değiştiği gün, 19 Mayıs... Sembolik olarak kendisine bu tarihi seçtiğini kavramamak için, öküz olmak lazım.

*

Sakın ola, hiç kimse çıkıp, "O tarihlerde doğum günleri kaydedilmiyordu" da demesin...

Atatürk’ten 3 yaş küçük İsmet İnönü’nün 24 Eylül’de; 2 yaş küçük Celal Bayar’ın 16 Mayıs’ta doğduğunu nasıl biliyoruz?

Hatta...

Atatürk’ten 156 yaş büyük Birinci Abdülhamid’in 20 Mart’ta; 391 yaş büyük Ebussuud Efendi’nin 3 Ocak’ta; 614 yaş büyük Japon İmparatoru Go-Uda’nın 17 Aralık’ta; 1981 yaş büyük Julius Caesar’ın 12 Temmuz’da doğduğunu bilmiyor muyuz?

*

Bunlar devlet adamı olduğu için devlet kayıtlarına girmiş ise... Atatürk ne?

*

Devlet adamı olmayanlara da bakalım... Atatürk’ten 8 yaş büyük Mehmet Akif Ersoy’un doğum günü 20 Aralık; 14 yaş büyük Tevfik Fikret’in 24 Aralık; 5 yaş büyük Mata Hari’nin 7 Ağustos; 21 yaş büyük mısır gevrekçisi Will Keith Kellogg’un 7 Nisan; 195 yaş büyük termometre mucidi Gabriel Fahrenheit’ın 24 Mayıs değil mi?

*

Josef Stalin ile Frank Zappa’nın, aynı gün, 21 Aralık’ta; Avusturya İmparatoru Ferdinand ile Maria Sharapova’nın 19 Nisan’da; Johann Sebastian Bach ile Ronaldinho’nun 21 Mart’ta; İbn-i Sina ile Angelina Jolie’nin 4 Haziran’da doğduğunu bilmiyor muyuz?

*

Bilmesek bile, ansiklopediye, tarih kitaplarına veya internete başvurarak, kolayca öğrenebiliyoruz pekálá.

19 Mayıs, sembolik...

Gerçek ne?

*

Gerçek şu...

Mitolojiden Hollywood’a, milattan önceden günümüze, aklımıza gelen gelmeyen herkesin doğum gününü biliyoruz.

Atatürk hariç!

Çünkü, bu gerçeğin ortaya çıkarılması, izinin sürülmesi, "izindeyiz" diyenlerin göreviydi...

Kimse yapmadı.

Ebussuud Efendi’yi merak edenler, zahmet edip Mustafa Kemal’i araştırmadı.

*

Ki, o Mustafa Kemal, vasiyetnamesinde, kız kardeşi ve manevi kızlarının yanında, sadece, Türk Tarih Kurumu’na sahip çıkılmasını istemişti.

Sadece...

Başka bir şey istemedi.

*

Sanırım, dünyada, cumhuriyetinin kurucusunun doğum gününü bilmeyen tek cumhuriyet biziz.

*

"Saat 9’u 5 geçe, Atam Dolmabahçe’de" filan... Tiyatro.

Bu ayıp hepimize yeter.