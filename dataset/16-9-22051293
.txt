169 villa var dediler.
Adresi 16/9 çıktı.
Dua etsin aslında...
96/9’da oturuyor olabilirdi.
*
Seneler evvel...
Kenan Evren’in cumhurbaşkanlığında son günleri, galiba, temmuz başlarıydı. Şöhretli köşe yazarlarımızın onuruna verdiği ev partilerinden vakit buldukça, şehir şehir geziyor, veda ziyaretleri yapıyordu. Peşinde gazeteci ordusu, adım adım takip ediliyor, ayran içti, kuzu okşadı filan gibi, buram buram yalakalık manşetleri atılıyordu. Marmaris’e geldi. Orda ev yaptırmıştı. Emekli olunca yerleşecekti. İnşaatı yeni bitmiş, eşyalar döşenmiş, oturulabilir hale gelmişti. Girdi evine... Muhabirler kapıda bekliyordu. Ki, biraz sonra basın danışmanı çıktı, buyrun dedi, sizi çağırıyor. Girdiler. Evren evini gezdirdi, şurası salon, şurası mutfak derken, bahçeye yürüdü, havuz vardı, 10 metreye 3 metre kadar, yüzme havuzu, etraf çit, dışardan görünmüyor, hava sıcak, ben yüzücem dedi, mayosunu giydi, girdi havuza, kulaç attı... 20 civarında muhabir seyrediyordu. Mayonuz varsa, siz  de girin dedi. Nasıl yani demeye kalmadı, genç muhabirlerden birinin içinde mayosu vardı, zart diye çıkardı pantolonu, daldı. Öbürlerine cesaret geldi. Şakır şakır fotoğraf çekmeye başladılar. Sanırsın, Michael Phelps kelebekte dünya rekoru kırıyor... Önden çektiler, yandan çektiler, sırtüstü çektiler, kurulanırken çektiler. Haber merkezlerine gönderdiler. Ertesi gün, Michael Phelps yok, daha ertesi gün, gene yok, havuzdan vazgeçtik, evin içinden fotoğraflar bile yok... Sadece, dışardan çekilmiş kareler yayınlanmıştı. Çünkü, Evren umursamamış, muhabirler görevini yapmış ama, gazeteleri yöneten arkadaşlar neme lazım demiş, netekim’in havuzunu sansürlemişti. Gel gör ki, sansürlerken bile yalakalıkta nirvanaya ulaşılmış, dandik yazlığa “Beyaz Ev” lakabı takılmıştı... White House yani!
*
E bakıyoruz şimdi...
*
Evren gelmiş 150 yaşına, burnuna hortum sokmuşlar, bizim basın yazıyor, 250 tane yazlığı var, 580 tane apartmanı var falan... Hadi len diyesi geliyor insanın... O hadi darbeciydi, tırsıyordunuz, şimdi ileri demokrasi yok mu, niye yazmıyorsunuz şimdiki villaları-arsaları, Amerikalardaki apartmanları diyesi geliyor.