*

Abdullah Öcalan, Kenya’da, Yunanistan Büyükelçiliği’nde enselendi, ağzı burnu bantlanarak, paketlendi, özel bir uçağa bindirilerek, Türkiye’ye getirildi...

Memlekete kan kusturan teröristbaşının uçaktaki o görüntüsü, Türk milletinin hafızasına mıh gibi çakıldı.

*

Bir sene sonra, 2000...

*

Ankara, Atina’yla kan davası gütmedi, iyi niyetini göstermek için tarihi bir hamle yaptı, Yunanistan’la ortak tatbikata katıldı... “Zıpkın” filomuza ve “Atmaca” filomuza ait, 12 adet F16’mız Akhisar’dan havalandı, Yunanistan’ın Nea Aghialos Askeri Üssü’ne indi. Yunan topraklarına tekerlek koyan ilk F16’mızın kokpitinde, bir korgeneral oturuyordu... 1’inci Taktik Hava Kuvveti Komutanı, İbrahim Fırtına.

*

İbrahim Fırtına komutasındaki “elçi” filomuz, çiçeklerle karşılanmış;

“Ha savaştı ha savaşacak” denilen Türkiye ile Yunanistan’ın arasında adeta “barış güvercini” olmuştu.

*

10 sene sonra, 2010...

*

Bir gazete manşet attı.

İbrahim Fırtına yönetimindeki Hava Kuvvetlerimizin, Ege’de Yunan F16’sı düşüreceğini, olmadı, kendi kendine

Türk F16’sı düşüreceğini, böylece

Türkiye ile Yunanistan arasında savaş çıkaracağını, fırsat bu fırsat, darbe yapacağını iddia ediyordu.

*

İbrahim Fırtına’nın Ankara’da evi basıldı, gözaltına alındı, terörle mücadele polislerinin nezaretinde Türk Hava Yolları uçağına bindirildi, İstanbul’a getirildi.

*

Ömrünün 45 senesini vatana millete, “barış”a adayan, jetlerimizin çelik kanatlarıyla memlekete kol kanat geren, şeref madalyası sahibi İbrahim Fırtına’nın “sanki teröristbaşıymış gibi” bindirildiği uçaktaki o görüntüsü, Türk milletinin hafızasına mıh gibi çakıldı.

*

Türk milleti unutmamalı.