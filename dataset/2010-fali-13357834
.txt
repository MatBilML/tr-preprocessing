Takunyalı astrologların tahminlerinde, devamlı yükselen burçtur... Hatta, “Astrolog uçmaz, mürit uçurur” lafı, bunlardan çıkmıştır. Uğurlu günü, ihaleye fesat karıştırma günü, uğurlu sayısı, çalınan sandık sayısı... Jüpiter’in teğet geçtiğine inanıyorlar ama, Mars’ın etkisi altına girip, 2 Mars 1 ters olduklarının farkındalar... “Kozmik” verilere göre, üç vakte kadar, takke’nin düşüp, aslında, kel burcu olduklarının ortaya çıkması bekleniyor.

*

Liboş burcu:
Burç tutmaz bunlar... Oradan oraya kayan yıldızlar misali, yanar döner bir yaradılışa sahiptirler. Evren’de dolaşırken, postal burcunu bile yalamışlıkları vardır.

2010 gelmiş, 2110 gelmiş fark etmez; işlerine hangi burç geliyorsa, o burçtan olurlar. Aslına bakarsanız, herkes onların lavuk burcundan olduğunu biliyor... Buna rağmen, istersen suratlarına tükür, yarabbi şükür mizaçlıdırlar. İlk seçimde hangi burca bayrak dikecekleri, Brüksel rasathanesinden gelecek rapora bağlı...

Kiminki yükselirse yükselsin, bunların kıçının göğe ereceği kesin.

*

Kroki burcu:
Kutup Yıldızı’na sırtını ver, 20 adım yürü, sağda Andromeda var, geç onu, Neptün’ü göreceksin, ver sırtını, 15 adım yürü, Çukurambar... Teleskopla göremezsen dert etme, götürürler merkeze, gösterirler herkese.

*

Molotof burcu:
Yeni yıla ilk giren Avustralyalılar gibi, memlekete ilk biz girdik diye, görkemli kutlamalarla havayi fişek fırlattılar... Noel Baba sandıkları Devlet Baba’nın tazyikli suyunu yiyince, nerden geldiğini şaşırdılar. Uğurlu sayıları, pusulardaki ölü ve yaralı sayısı, uğurlu günleri, İmralı’daki ziyaret günü.

*

Kalantor burcu:
Düzen değişse de, düzülenin aynı kalmasına özen gösterirler. Köprüden geçene kadar ayı burcuna, dayı burcu derler. Yükselen yıldızları kırpıp kırpıp borsada kakalarlar. 2010 için IMF burcuna yatırım yaptılar, yılbaşına özel reklam filmi bile hazırladılar, tıkır tıkır...

*

Döke saça bir türlü küveti dolduramayan soysal demokrat kova burcuyla, olan biteni kuzu kuzu seyreden kurt burcunu boşverelim... Bunların yükselmesini bekleyenlerin uğurlu taşı, sabır taşı.

*

Gariban burcu:
Sizin de burcunuz bir türlü yükselemiyor birader... Bıraktık Jüpiter’in teğet geçmesini, Uranüs’ün etkisi altına girmenizi filan, Satürn dünyaya çarpsa, en son sizin haberiniz oluyor... Uğurlu sayınız 3’ün 1’i, uğursuz gününüz, kredi kartının son ödeme günü... İyi yıllar diyeceğim ama, belli ki, her sene olduğu gibi, bu sene de başınıza gelecekler var. Dolayısıyla, Noel Baba şerefsiz çıktı, siz iyisi mi, Zuhurat Baba’yı denemeye devam edin.