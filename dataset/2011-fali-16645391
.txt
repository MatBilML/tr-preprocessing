Liboş burcu insanıyla iyi anlaşır, yakın çevresinin koyun burcundan olmasına özen gösterir, yumurta burcu insanından nefret eder, jöle burcu insanına bayılır. Andromeda galaksisinde yapılan kamuoyu yoklamalarına göre, devamlı yükselen burçtur. Değil Jüpiter’in etkisi altına girmesini filan, iki Mars bi ters bile olsalar, yükselir... Zaten “takunya uçmaz, yalaka astrolog uçurur” lafı bunlardan çıkmıştır. WikiLeaks rasathanesinin verileriyle, üç vakte kadar, takke’nin düşmesi, aslında kel burcu olduklarının ortaya çıkması bekleniyordu... Ancak, Noel Baba’nın açılım yaparak umreye gittiğine bile inanan angus burcu insanı, bahçesine düşen kömür meteoru nedeniyle akıl tutulması yaşadığı için, gene teğet geçti. Uğurlu taşı, kadevesiz pırlanta, uğurlu günü, İzmir’in ilçe yapıldığı gün.
*
Liboş burcu:
Göz kırpa kırpa, zırt oraya zırt buraya kayan yıldızlar misali, yanardöner bi yaradılışa sahiptirler. Herkes uzaydaki Zodyak takımyıldızlarına bakarken, bunların teleskopları devamlı Brüksel rasathanesine çevrilidir. Burç tutmazlar haliyle... İşlerine hangi burç geliyorsa, onun yörüngesine girerler, mesela 80’li yıllarda Evren’de dolaşırken, postal burcunu yalamışlıkları bile vardır. Uluslararası hastroloji enstitüsüne göre, bunların köken itibariyle denyo burcundan olduğu kanıtlanmıştır ama, istersen suratlarına tükür, daima pozitif yapıya sahiptirler, yarabbi şükür mizaçlıdırlar. Dolayısıyla 2011 gelmiş, 2111 gelmiş, fark yapmaz, kiminki yükselirse yükselsin, bunların kıçının göğe ereceği kesin.
*
Molotof burcu:
Yeni yıla ilk önce giren Aborijinler gibi, memlekete ilk biz girdik diye, havayi fişek fırlattılar ama, bumerangı yiyince nerden geldiğini şaşırdılar. Yılbaşı mesajını iki dilde vereceğine dair protokol imzalayan Noel Baba, sivil polis çıktı iyi mi! Kandilli Rasathanesi’nin verilerine inanan Kandil Rasathanesi, Neptün’ü Güneş sisteminden koparacağız filan derken, kendini bi anda karadelikte buldu. Uğurlu günleri, İmralı’daki ziyaret günü, uğursuz günleri, 1071.
*
Birbirini ittirip kaktırmaktan, döke saça leğeni bile dolduramayan Kova burcuyla, olan biteni kuzu kuzu seyreden Kurt burcuna girmeyeyim... Eski yıldızları kırpıp kırpıp ahaliye kakalamaya çalışan Çoban Yıldızı Sülü’den ise, hiç bahsetmeyeyim... Bunların falı fotokopi gibi, her sene aynı... Yükselmesini bekleyenlerin uğurlu taşı, sabır taşı.
*
Koyun burcu:
(Çin astrolojisine göre...)
Uyumlu mizaca sahiptir, nereye çekersen oraya gider. Yaradılış itibariyle, iki koyun güdemeyen burçları sevmez. Geçenlerde “gezegenimizde şimdiye kadar hiç görülmemiş bi yaşam formu” keşfettiğini açıkladı ya NASA... İşte bunlar, o burçtandır... Gökte ararsın, yerde bulursun! WikiLeaks nedir dersin mesela, kestane der, ilk cumhurbaşkanı kim dersin, Ahmet Gül der, kaç milletvekili var dersin, en fazla 20 der, meclis başkanının fotoğrafını gösterdik, Lefter dedi... Bildiğin tek takımyıldızı, Alex, Arda filan... E bu şartlarda burcun nasıl yükselecek birader? Bıraktık Satürn’ün teğet geçmesini, Uranüs Dünya’ya çarpsa, haberin yok. 365 gün 24 saat tutulma halindesin. Değil teleskop, Hubble’ı versek, hikâye... Dolayısıyla, mutlu yıllar dileyeceğim ama, belli ki, her sene olduğu gibi, bu sene de başına gelecekler var. İyisi mi boşver sen Noel Baba’yı... Zuhurat Baba’ya, Telli Baba’ya devam.