23 Nisan’a ev sahipliği yapıyor.

Şenlik menlik filan.

E yabancı çocuklar geldi tabii...

İzmir’in okulları da ağırlıyor.

*

Birinin adı ne?

Ergenekon İlköğretim Okulu!

*

Şeytan diyor, git, kaz bahçesini...

Ki, maytap gömmüş olabilirler.

*

Şaka bir yana...

Allah hiçbirinin acısını göstermesin ama, bizim çocuklarımız, 23 Nisan için bize misafirliğe gelen Filistinli çocuklardan daha kısa yaşayacak... Ömür ortalamaları az... Çünkü, bizim çocuklarımızın yaşadığı ülkenin okur-yazar oranı, Filistin’den az...

Bi daha yazayım, Filistin’den az.

*

Bizim kız çocuklarımızın ülkesinde, kadınların işgücüne katılım oranı, bize misafirliğe gelen ve "zavallı" diye bakılan Afgan çocuklarının bile gerisinde... Basın özgürlüğünde, Arnavut çocuklarının gerisinde... Kolombiyalı, Makedonyalı, Taylandlı, Meksikalı, Slovenyalı, Çinli, Kazak, Bulgar çocuklar, Birleşmiş Milletler Raporu’na göre, bizimkilerden daha hızlı "insani gelişme" gösteriyor.

*

Çünkü bizim çocuklarımızın ana-babaları, gene Birleşmiş Milletler Raporu’na göre, bu çocukların ana-babalarından daha az kitap okuyor.

*

Alman çocukları, en az iki spor yapıyor. Fransız çocukların daha çok kedisi var. Amerikalı çocukların daha çok oyuncağı... Moğol çocuklarındaki bilgisayar sayısı, bizimkilerden fazla... İnternet kullanımında Polonyalı, Çek, Macar çocukların gerisindeyiz... Denizleri yok ama, yüzme bilmeyen Avusturyalı çocuk yok. Uçağa binmeyen Japon çocuğu olmadığı gibi... Bizim çocukların memleketini ampul yönetiyor ama, elektronik eşya kullanan Koreli, Hollandalı, Sırp ve Rus çocuğu oranı daha fazla... Fas çocuklarının okul tuvaletleri bizimkilerden iyi... Hırvat çocuklar, bizimkilerden daha çok tiyatroya gidiyor. Finlandiyalı çocuklar daha çok sinemaya gidiyor. Hadi bale yapmayan demeyeyim ama, bale seyretmeyen Rus çocuğu yok. Batı Trakya’dan gelen azınlık soydaşlarımız ise zaten AB vatandaşı.

*

Bizim çocuklar, Yunanlı çocuklardan daha az balık yiyebiliyor. İspanyol, Portekizli, İngiliz ve İtalyan çocukları daha çok süt içiyor. Belçikalı, Koreli, Arjantinli, Rus, Meksikalı ve Paraguaylı çocuklar daha çok çikolata yiyor. Hesapta soğuk ülke ama, İsveçli, Norveçli, Danimarkalı çocuklar, 10 misli dondurma yiyor.

*

Bizim çocuklar, bunların hepsinden fazla dayak yiyor... Anneleri de.

*

Uzatmayayım...

Bugün 23 Nisan.

Kazık kadar adam olduk, ondan mıdır nedir, pek neşe dolmuyor insan.