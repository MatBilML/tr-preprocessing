*

AB kriterlerine filan
uymaz ama, bizim gibi
köfte ülkelerde pek makbuldür “3...”

*

“3” çocuk yapın mesela.
Fanfini fin fon.

*

Geçinmek için ne yapın?
O da “3”lü...
Fak Fuk Fon.

*

Yasama yürütme yargı, vatan millet sakarya, at avrat silah, yol su elektrik, kulak burun boğaz, 90 60 90, domates biber patlıcan, Bakü Tiflis Ceyhan, giriş gelişme sonuç, göz gez arpacık.

*

Sezar bile Roma’da
uzuuun uzun konuşurken, bizim memlekete gelince kısaca ne demiş?
Veni Vidi Vici...

*

Yeter ki “3”lü olsun.

*

Mübarek “3”lü Recep Şaban Ramazan, şarkıcı “3”lü Mazhar Fuat Özkan, fizik kimya biyoloji, eti eti eti, gökten “3” elma düşmüş, eline beline diline, boş ol boş ol boş ol, limit türev integral, breh breh breh, mahşerin “3” atlısı, futbol denince varsa yoksa “3” büyükler, debriyaj fren gaz, alfa beta gamma, çatal kaşık bıçak, kara hava deniz; olan biteni görmeyen duymayan söylemeyen gazeteciye haliyle “3” maymun deriz!

*

Peki, sırıtmak için ne deriz?
“333...”

*

4’lü bozar.

*

(Atos Portos Aramis... Halbuki, Dartanyan da var. Ama onu da katsan hesaba, 4 silahşörler eder ki, sevmezler, kafaları karışır, akılda tutamazlar... “3” silahşörler de bak, herkes ezbere bilir.)

*

O nedenle “balık hafızalı” ahalileri yöneten büyük devlet adamları, hep “3”lü anlatır.

*
“3”ün birini ayrı ayrı görünce “vay vay vay” diye endişeye kapılanlar, “3”ünü bir arada görünce, yaşanan onca rezaleti unutup derhal ne yaparlar çünkü?
Şak şak şak.