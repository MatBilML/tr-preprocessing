Çoğu okumadan yazar.

*

Benim böyle bir kötü alışkanlığım var, okumadan yazamıyorum... Dün sabah da okudum, Türkiye’de piyasaya çıkan tüm gazeteleri... Yazayım.

*

"Yağmur bereketi" demiş biri...

"AKP’li Hüsrev Kutlu, kuraklığın sebebi Sezer, o giderse yağmur yağar, demişti... Dün yağmur vardı!"

Bilimsel bir tespit.

Demek ki Sezer, sadece ulusal değil, küresel felakete de sebep olmuş...

Gölbaşı’nın gölü kurursa, şaşmam artık!

*

"Nihayet gitti" demiş, bir başkası...

Anlatmış sonra, "Sezer’in gidişine hemşehrileri ve akrabaları bile zerre kadar üzülmedi, çünkü depremde bile halkının yanında değildi..."

Gidenin tarifi bu.

Gelenin?

"O bizden biri..."

Niye?

"Babasını ziyarete gittiğinde pekmez kaynatarak ne kadar mütevazı bir insan olduğunu gösterdi..."

40 yıl düşünsem, pekmezin Çankaya kriteri olacağı aklıma gelmezdi... Yazan arkadaş iyi akıl etmiş... Sağolsun.

"Başkomutana selam!"

"Demokrasi şaheseri..."

Ama en çarpıcı başlık şu:

"Halk çocuğu..."

Öbürleri malum.

"AB mutlu..."

Ya ne olacaktı?

"Gül kokusu..."

"Gül’ler açtı..."

"Gül döktüm yollarına..."

Bir tanesi, "Halkın seçtiği ilk cumhurbaşkanı" demiş...

Ve eklemiş, "bir günden diğerine değişiklik beklemeyelim; Türkiye esas, Abdullah Gül makamı terk ettiğinde bambaşka bir ülke haline gelecek."

Doğru.

Bambaşka olacak.

Başka?

Şuna bayıldım...

"Abdullah Gül benden tam not almıştı. Onu Cumhurbaşkanı olarak hayal etmiş ve bu düşüncemi, bizim hanım dahil, birkaç kişi ile paylaşmıştım. Hayalim gerçek oldu."

Ah be güzel abim...

Yengeye söyleyene kadar yazsaydın da köşende... İster misin bu saatten sonra Abdullah Gül inanmasın yazdıklarına?

Ya göze giremezsen?

"Rize’de horon."

"Denizli’de halay."

"Amasya’da davul zurna."

"Düzce’de havai fişek."

"Giresun’da top atışı."

"Kayseri’de gülüm benim."

*

Özetle...

Büyük taarruz ve zafer bayramı diye buna derim ben... Gerisi hikáye.