Bi de bakmış ki...

Bi Alman, bi İngiliz, bi Yunan.

"Gene mi siz lan!" demiş.

*

30 Ağustos fıkrasıdır bu.

*

Her Zafer Bayramı hipodroma doluşup, tankları mankları geçirerek, memleket topraklarına göz dikenleri o biçim kovduğumuzu birbirimize gösteriyoruz...

Adamlar tribünde bu arada!

Ne banka bıraktılar, ne liman...

"Bravo valla" diyorlar...

"Şahane kovdunuz bizi!"

Vıjj diye geçen jetleri alkışlıyorlar.

*

Bakın, hazır, memleket topraklarına göz dikenleri o biçim kovduğumuzu birbirimize göstereceğimiz gün...

Bi şey anlatayım size.

*

Suudi Arabistan Tarım Bakanı Fahad Balghunaim denen arkadaş, arazi bakmak için GAP’a geldi geçen hafta...

Bizim Tarım Bakanı gezdirdi.

"İşbirliği" yapacakmışız...

*

Suudi Arabistan Tarım Bakanı Yardımcısı da, Financial Times’a demeç verdi... Kendi memleketlerinde su olmadığı için, "buğday, pirinç, mısır gibi stratejik gıda ürünlerini yetiştirmek amacıyla, Pakistan ve Türkiye’de 100 bin hektarcık arazi ayarlayacaklarını" söyledi.

*

Haliyle, merak ediyor insan...

Kendi kendimize yetiştirip, Suudilere ihraç etmek varken, neden "işbirliği" yapıyoruz? Veya... Arabistan’a yetecek kadar bile tarım arazimiz varsa, neden elálemden tarım ürünleri ithal ediyoruz?

Suyu yok diye buraya geliyorsa Arap... Niye petrol kuyusu vermiyor bize orada?

*

Neyse canım, boşverin...

30 Ağustos kutlu olsun.

Bizim Temel trene binmiş.

Bi de bakmış ki, bi Arap...