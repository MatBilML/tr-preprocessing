Sanırsın, yatır kalemtıraştır. Öğretmen olmak isteyen tebeşir sürtüyor, mimar olmak isteyen cetvel... Tabutun altına sokuşturup doktor olmak için yanında
steteskop getiren bile var.

*
Türkiye hâlâ neyin 4+4+4’ünü konuşuyor... 44+44 olsa hikâye.

*
Sekiz bin fizikçinin, atomaltı parçacığını kanıtlamaya çalıştığı gün... “Eğitimi yok ama,
bilgisi var” denilen mollaların kadrolu memur yapıldığı ülkede, hangi 4+4+4’ten bahsediyorsun?

*
Kafamıza nükleer
füze atarlarsa haberimiz olsun diye memlekete el âlemin radarı yerleştirilirken, memleketin nükleer politikasına yön veren
Atom Enerjisi Kurumu akşamdan ıslatılmadan
37 dakikada pişen nohut icat ediyorsa... Denizde petrol arasın diye gönderilen Piri Reis’in jeneratörü gümrükte unutuluyorsa... Uçak mühendisleri
apronda deve kesiyorsa...

*
Dün, kendi kendimize yeten yedi ülkeden biriyken, bugün, aç denilen Afrika’dan ithal ediyor ve zihin açıklığı versin diye sınavdan
önce üç adet okunmuş
pirinç yutuyorsak...

*
Okul mokul...
Boşverin kardeşim.

*
Sivas’taki Kılavuz
Baba’ya gidin. Mesleki tercihlerinizi ona göre yapın. Urfa’da Hakim Dede var, hukuk banko deniyor. Tezveren Baba’nın vizesiz-finalsiz diploma verdiği söyleniyor. Kalender Baba, adı üstünde, genellikle açıköğretime yönlendiriyor. Tokat’taki Barak Baba’ya başvuranlar, Amerikan üniversitelerine kabul ediliyor. Konya’da Potalı Dede var, spor akademisi için ideal... Antalya’daki Kafi Baba, master yapmak istiyorsan başka kapıya!

*
Oruç Baba, maalesef, soruları araklanan üniversite sınavı gibi, çakma çıktı. Torunları açıkladı. Meğer Şehremini’deki değilmiş. Aslında Eyüp’te yatıyormuş. Haybeye içmişiz sirkeleri yani... “Anadolu lisesi istiyorduk, süper liseye bile giremedik” diye yakınmamız ondanmış.

*
Neyse... Turladın hepsini, ne Zuhurat Baba bıraktın,
ne Susuz Dede, baktın olmadı, gönlünden geçen fakülteyi kazanamadın, doooğru Tekirdağ’daki Sersem Baba’ya.