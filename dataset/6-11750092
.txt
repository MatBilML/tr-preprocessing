Teröristlerin yola döşediği uzaktan kumandalı mayın, gece 23.30’da, operasyona giden askerleri taşıyan araç geçerken infilak ettirildi. 6 askerin şehit olduğu, 8 askerin de yaralandığı belirtildi. Yaralı askerler Sikorsky helikopterle Diyarbakır Askeri Hastanesi’ne götürüldü. Hain saldırının ardından bölgedeki askeri hareketlilik arttı, Kato Dağı ve Bestler Dereler’de operasyonlar başladı. Diyarbakır’dan kalkan F16’lar Çukurca üzerinden Kuzey Irak’a yöneldi. Kalabalık bir grup teröristin tespit edildiği Hakurk ve Metina kampları yerle bir edildi. Genelkurmay Başkanlığı, hava harekátı sırasında sivil halkın zarar görmemesi için gerekli özenin gösterildiğini açıkladı. Başbakan, Genelkurmay Başkanlığı’na başsağlığı telgrafı gönderdi, "Derin üzüntü duydum, aziz şehitlerimize Allah’tan rahmet, şahsınızda Türk Silahlı Kuvvetleri mensuplarımıza başsağlığı dilerim" dedi. Şehitlerimiz, askeri törenin ardından memleketlerine gönderildi. Cenaze törenlerinde "Kahrolsun PKK, şehitler ölmez" sloganları atıldı. Şehitlerden birinin tezkeresine 3 gün kaldığı, birinin eşinin hamile olduğu öğrenildi. Ankara’da terörle mücadele zirvesi toplandı. Cumhurbaşkanı yurtdışında olduğu için, Başbakanlık Merkez Binası’nda Başbakan başkanlığında gerçekleştirilen toplantıya, Başbakan Yardımcısı, İçişleri Bakanı, Adalet Bakanı, Genelkurmay Başkanı, Kara Kuvvetleri Komutanı, Jandarma Genel Komutanı, Genelkurmay 2’nci Başkanı, Emniyet Genel Müdürü, MİT Müsteşarı, Başbakanlık Müsteşarı ile öteki ilgililer katıldı. 4 saat süren toplantıda, işsizliğin azaltılması için bölgeye yönelik yeni teşvikler ele alındı, terör örgütüne katılımı önleyecek tedbirler üzerinde duruldu, "kararlılık" mesajı yayınlandı. NTV’ye çıkan emekli orgeneraller, bölgeyi harita üzerinde anlattı, hain saldırıyı değerlendirdi. Kandil bombalandı. Genelkurmay Başkanlığı, hava harekátı sırasında sivil halkın zarar görmemesi için gerekli özenin gösterildiğini açıkladı. Fenerbahçe, Denizli deplasmanına gidiyor, yenerse şampiyon olacak.

*

Şimdi diyeceksiniz ki:

"Ne Fenerbahçe’si?

Beşiktaş gidiyor Denizli’ye!"

*

Canım onu ben de biliyorum.

Bu satırları yazdığım dakikalarda henüz "6" diye özetlenen şehitlerimizin ismi belli değildi... E yazıyı da baskıya yetiştirmemiz lazım... O nedenle 2006’daki "6" şehidi yazayım dedim... Üç aşağı beş yukarı böyle olacak nasıl olsa.

*

Aslında 2004’ün "6" mayın şehidini de yazardım ama, o sene şampiyonluk son maça kalmamıştı... Hiç olmazsa futbolda bazı şeyler değişiyor yani.