*
Kardeşim, bu ne şerefsiz virüstür ki, herkesi teğet geçiyor, öğretmenleri filan ıskalıyor, sadece çocuklara bulaşıyor! Hademeler mesela, turp gibi... Üstelik, bu haysiyetsiz virüs, sadece ilkokul çocuklarına musallat oluyor iyi mi... Liseye gidemiyor. Üniversiteye uğramıyor.
*
8 yıllık temel eğitim virüsü!
*
Ve, iddia o ki:
“Yabancılar getiriyor...”
E hani Antalya?
Bi tane vaka duyan
var mı?
*
Niye bir fabrikada görülmüyor bu virüs? 300 kişi aynı koğuşta yatmalarına rağmen, niye bir kışlada görülmüyor? Her gün o kadar kişiyle muhatap olan esnafa, niye bulaşmıyor? Taksiciye niye denk gelmiyor? Madem okulları kapatıp ilaçlıyoruz, belediye otobüsleri çok mu hijyen?
*
Manyağa çevirdiler milleti, hapşıranı dövüyorlar, burnu akan acil servise koşuyor, ateşi çıkan ambulans çağırıyor... Buna mukabil, hastanede tedavi altında olan bi tane domuz gribi hastası yok... “Evet, çocuğunuz domuz gribi olmuş, çok tehlikeli” deyip, evine gönderiyorlar... Anneler intaniye uzmanı mı?
*
İşin özü:
Düşün çocuklarımızın yakasından.
*
Tamam, söz...
“Bilmemkaç trilyon ödeyip, ihalesiz mihalesiz, bu aşıları niye aldınız?” diye sormayacağız bundan sonra... “Bir sürü iddia var, el âlem kullanmıyormuş, biz kobay mıyız?” diye sormayacağız... “Madem bu aşı sağlam, bizim çocuklarımızdan önce, bütün bakanlar kurulu çocuklarına torunlarına vurdursun aşıyı kamera karşısında, görelim” demeyeceğiz... “Kuş gribinden öldüğümüzde kıllarını kıpırdatmayanlar, keneden patır patır öldüğümüzde, paçaları çoraba sokun geçer diyenler, neden şimdi dehşet senaryoları yazıyor?” diye sormayacağız...
*
Yeter ki, en zayıf yerimizden, çocuklarımızla korkutmayın bizi... Korkuyor çocuklar.
 