Adana’da kebap rekoru kırıldı.

35 metre... Yekpare.

*

Eskişehir’de 433 metrekarelik dünyanın en büyük bayrağıyla paraşütle atlama rekoru kırıldı. Antalya’da 1983 öğrenci aynı anda balon patlatma rekoru kırdı. İzmir’de 20 bin kişi toplandı, deve güreşi seyretme rekoru kırdı. Adana’da 33 kilometrelik çamaşır ipi gerildi, 150 bin mandalla, 42 bin 300 parça çamaşır asma rekoru kırıldı. İstanbul’da bir vatandaşımız, burnundan çektiği sütü göz pınarından 2 metre 79 santim uzağa fışkırtma rekoru kırdı.

*

Kitap okuma rekoru denendi...
Kırılamadı!

*

Halbuki, först leydimizin himayelerinde, Milli Eğitim Bakanımızın bizzat katılımı ve AKP organizasyonuyla yapılmıştı bu rekor denemesi... Dünyanın en pahalı benzini rekorunu, dünyanın en pahalı doğalgazı, dünyanın en pahalı elektriği, dünyanın avanta kömür dağıtımı rekorunu açık ara kırmayı başaran AKP, kitap okuma rekorunu kıramadı maalesef.

*

Aynı gün... ÖSYM Başkanı, ilkokul seviyesindeki “80-(12+3+8)=?” sorusunu 600 bin lise mezununun cevaplayamaması rekorunu kırdığımızı açıkladı.

*

Burnundan çektiği sütü en uzağa fışkırtma rekoru kıran gençlerimiz, 8 yıldır AKP tarafından yönetilen milli eğitim sayesinde, iki kere iki gibi bi soruyu bilememe rekoru kırmıştı yani.

*

Oysa, cevap basitti...
“Sıfıra sıfır elde var sıfır”dı!

*

Allah’tan, bir başka gencimiz, İtalya’daki Dünya Geri Geri Koşma Şampiyonası’nda rekor kırarak, altın madalya kazandı da...
Tesellimiz oldu.

*

Ülkemiz fevkalade “ileri” gidiyor diyen yöneticilerimiz, çirkin eleştirilere sinirlenmekte haklı... “Geriden” iyi bir nesil geliyor diyorlar, inandıramıyorlar.