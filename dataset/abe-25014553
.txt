Kendi gazetem manşet atmıştı:
“Abe işin çok zor!”
*
Çünkü... 2020 Olimpiyatı’na taliptik, İstanbul’un rakibi Tokyo’ydu, Japonya’da nükleer santral patlamıştı, Çernobil’den sonra tarihin en büyük nükleer faciasıydı, radyasyon sızıntısı nedeniyle 200 bin kişi bölgeden tahliye edilmişti, santraldaki işçilerin öldüğünü biliyorduk, kurtarma çalışmalarına katılan ekibin öldüğünü biliyorduk, toplam kaç kişinin öldüğünü-öleceğini henüz bilmiyorduk, çocukların sakat doğduğunu, sağlıklı doğan 40 bin çocukta sonradan anormallik tespit edildiğini biliyorduk, doğadaki kelebeklerin bile mutant haline geldiğini biliyorduk, toprağın zehirlendiğini, Tokyo şehir suyuna radyasyon karıştığını, denize sızıntı olduğunu biliyorduk, yan etkilerinin 40 yıl daha süreceğini, radyasyon bulutlarının taaa Avrupa’ya kadar yayıldığını biliyorduk.
*
Bu yüzden “Abe işin çok zor!” manşetini atan Hürriyet, şu bilgilere yer veriyordu: “Fukuşima’daki radyasyon seviyesinin, sanılandan yüzde 20 fazla olduğu anlaşıldı. Bu oran, insanı 4 saatte öldürebilen bir seviye... Japonya Başbakanı Abe, Arjantin’deki olimpiyat oylaması törenine gidecek ve olimpiyat komitesini ‘Fukuşima zarar vermez’ diye ikna etmeye çalışacak. İşin çok zor Abe!”
*
Yani?
Japonya’da nükleer santral patlaması, Türkiye için iyi haberdi.
*
Ve, dün...
Gene kendi gazetem yazdı:
Abe ile nükleer imza tamam.
*
İşi çok zor denilen “zavallı” Abe’nin bizim “asrın lideri”yle tokalaşırken, nükleer santral anlaşmasına imza atarken fotoğrafı yayınlanmıştı. Hayırlısıyla memleketimize nükleer santral kuruluyordu! Diyanet İşleri Başkanımızın duasına el açıp amin diyen zavallı Abe’nin, bu zarif hareketiyle Türk insanının gönlünü kazandığı anlatılıyordu. İşi çok zor denilen zavallı Abe’ye marmaray’dan 4 milyar dolarcık, nükleerden 22 milyar dolarcık ödeyeceğimiz ifade ediliyordu.
*
Yani?
Japonya’nın bize nükleer santral döşemesi, Türkiye için iyi haberdi.
*
Netice itibariyle, başta kendi gazetem, bütün basınımızı hayırlara vesile oldukları için tebrik ediyorum.
*
İşi çok zor olan zavallı Abe’nin Japonya’da ne kadar iktidarda kalacağını bilemem ama... Bizim asrın liderinin bizim asrın basını sayesinde en az bi asır daha iktidarda kalacağından eminim.