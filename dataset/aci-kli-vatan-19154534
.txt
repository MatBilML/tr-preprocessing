50 sene geçti.
E kâr-zarar hesabının vakti.

*
Mesut Özil.
Babası Zonguldaklı.
Mesut, Real Madrid’de.
Zonguldakspor amatörde.

*
Nuri Şahin.
Babası Kırşehirli.
Nuri, Real Madrid’de.
Kırşehirspor amatörde.

*
Hamit Altıntop.
Babası Malatyalı.
Hamit, Real Madrid’de.
Malatyaspor amatörde.

*
Fırsat eşitliğinden filan bahsedip “Hans fırsat yakalayacak, Helga fırsat yakalayacak da, benim Ahmetim Mehmetim Ayşem niye yakalamasın, vizyonumuz bu” denilen... İşte bu.

*
Real’ite bi nevi.

*
Alaman, alt tarafı üç milyon “ithal” Türk’ten, Real Madrid’e “ihraç” edebilecek kalibrede üç evladımızı çıkardı...
Bunlar, 74 milyon “yerli”den bi orijinal “Mehmet” Aurelio çıkaramıyor.

*
Güya “ithal”atı azaltmak için “Porşe’ye binme, Volkswagen’e bin” diye akıl veriliyor... Halbuki, Volkswagen ithal Alman, Porşe zaten Volkswagen’in.

*
(Ahaliye bu aklı veren Başbakanımız, Mercedes filosuna biniyor, yedi tanecik... Kesmedi, BMW aldı. Bakan’larımızdan general’lerimize, alayı Mercedes’e kuruluyor. Mesela, Hessen Valisi, eyaletinin yerel sanayisini desteklemek için Mercedes yerine Opel kullanırken, bizim valilerden Mercedes’i olmayan yok... Dolayısıyla “sakın Porşe’ye binme” meselesi, geyik muhabbetinden ibarettir, ki, sanırım o nedenle Porşe’nin amblemi geyik boynuzu!)

*
Van desen...
En büyük dış yardımı Alamanya yaptı.
500 çadır, 2.500 battaniye...
360 bin Euro gönderdi.

*
Vanspor, amatör kümede...
Belediye Vanspor, üçüncü ligde.
Kulüp binası yıkıldı, tesisleri yerle bir.
Ercişspor yok.
Ama stadı var, çadırkent!

*
Vaziyetimiz bu halde olduğu için, Mesut’lar Nuri’ler Hamit’ler heba olmasın diye, Mercedes firması, Türkiye Futbol Federasyonu’na sponsor olurken... Deve kesen THY, gidiyor, Barcelona’ya, Manchester United’a sponsor oluyor!

*
Hayatımız futbol ve araba olduğu için, bunları anlattım. İsterseniz, bilim’den sanat’tan anlatayım. Veya, kültür’den...
Hürrem, Alamanyalı birader.
Padişaha “Sülüman” diyen.

*
(Lafın sırası gelmişken, araya sokuşturayım bari... “Van İçin Tek Yürek” kampanyası düzenlendi. Aynı anda 19 televizyon kanalında... Aynı anda Muhteşem Yüzyıl da vardı. 19 kanalın hepsinin toplamından fazla izlendi. Hürrem birinci olurken, Van anca 27’nci olabildi.)

*
(Başbakan Yardımcısı Beşir Atalay, 19 televizyon kanalında krizi nasıl yönettiklerini anlatırken... Sayın halkımız “kriz yönetimi” üzerine master diploması olan Kastilya Prensesi’ni seyretmeyi tercih etti!)

*
(50 sene geçti. Öyle bir geçer zaman ki... Aaali Kaptan’ın eşi, minik Osman’ın üvey anası Karolin zaten orjinal Alaman.)

*
Demem o ki...
Orası acı vatan hikâye artık.
Burası acıklı vatan.