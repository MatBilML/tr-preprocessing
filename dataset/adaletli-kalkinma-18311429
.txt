Hafta içi Ankara’da, hafta sonu İstanbul’da... Çünkü, Albay Dursun Çiçek’in eşi o... 16 aydır iki şehir arasında mekik dokuyor. Manevi olarak zaten darmadağın, maddi olarak da yıkılıyor. Genel müdürlüğe dilekçe yazıyor, eş durumundan tayinini istiyor, ki, hiç olmazsa eşinin hapis yattığı şehirde olsun. Devlet bankası anlayış gösteriyor, hay hay diyor, Gülşen Hanım’ı İstanbul’a 1.428 kilometre uzağa, Ardahan’ın Hanak İlçesi’ne tayin ediyor! Otobüsle 22 saat... Cuma akşamı iş çıkışı bin, cumartesi akşamı İstanbul’dasın, hiç inmeden geri bin, pazar akşamı Ardahan’dasın, ki,
sabah mesai var... Ya Ardahan’a git, ya da
bankadan defol git deniyor.
“Adalet” bu.
Bir başka devlet bankası, Denizli Valisi’ne dilekçeyle başvuruyor, “emrinize tahsis edilen milletin parasını bize yatırın, biz de size avanta Mercedes verelim, biner gezerseniz” diyor.
(Gülşen Hanım’ı eş durumundan infaz
eden devlet bankası da yapıyor bu işi... Valilere dilekçe yazıp, “kasanıza konulan milletin parasını bizim kasaya
koyun, biz de sizin altınıza promosyon adı altında Mercedes koyalım” diyorlar. Normalde “bilgisayar verin okullara dağıtalım, burs verin gariban okutalım” cevabı verilmesi gerekirken...
“S350 olsun” deniyor.)
(Böylece, devletin bankası, milletin parasıyla, devletin valisine avanta Mercedes
hediye ediyor, sonra dönüyor,
o Mercedes’in parasını
çıkarmak için, zart masrafı zurt masrafı diye, millete geçiriyor. Kıçında don olmayan ahali, valinin Mercedesini iki
defa satın almış oluyor.)
Neyse... Devlet bankası, Denizli Valisi’ne “milletin parasını bize yatır, biz de
sana avanta Mercedes
verelim” diyor. Vali’nin Mercedes’i var aslında... Olsun. Milletin parası, devletin bankasına transfer oluyor,
gıcır gıcır S350 kapıya geliyor, 450 milyar liracık.
Gel zaman git zaman,
İzmir Gümrüğü’nde kaçakçılık operasyonu başlatılıyor, yurtdışından kullanılmış
ikinci el Mercedes’ler
getirildiği, kilometresi orası burası makyajlanıp, sıfırmış
gibi kakalandığı tespit
ediliyor. Bunlardan biri de, Denizli Valisi’nin bindiği Mercedes iyi mi!
Böylece, devletin bankasının, milletin parası karşılığında, devletin valisine, avanta
yoluyla, kaçak Mercedes verdiği ortaya çıkıyor. Vali’nin Mercedes’ine el konuyor.
Bitmiyor... Devletin valisi sinirleniyor, devletin bankasına dilekçe yazıyor, “milletin parasını size yatırdım,
bana verdiğiniz Mercedes
ayıplı mal çıktı, derhal
yenisini gönderin” diyor!
Devletin bankası yeni bi S350 alacak şimdi, devletin valisine verecek... Ve, milletin parasıyla üç kez satın alınan Mercedes olarak tarihe geçecek. 1 trilyon 350 milyarcığa gelmiş olacak.
“Kalkınma” da bu.
Milletin hayrına çalışan devlet bankalarımızı tebrik ediyorum.
Dursun Çiçek’in eşine
ise, hiç itiraz etmeden Ardahan’a gitmesini tavsiye ediyorum. Çünkü, mırın kırın ederse, “kaçak Mercedes ithalatını Dursun Çiçek’in eşi yaptı” bile diyebilirler.