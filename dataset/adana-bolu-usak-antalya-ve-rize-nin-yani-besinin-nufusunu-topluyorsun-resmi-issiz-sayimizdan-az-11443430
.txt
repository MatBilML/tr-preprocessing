Profesör Mehmet Öz gecikti.

Normalde, bu mevsimde elinde bi kitapla çıkar gelir, dereotunu karpuz kabuğuyla kaynatıp için, sonra serçeparmağınızın üzerinde amuda kalkın, 16 kere seks yaparsınız filan derdi.

*

Bu sene yok.

*

Tahminim o ki, "Neme lazım birader" demiştir... "Adının önünde prof olan herkesi içeri tıkıyorlar" diye düşünüp, pas geçmiş olabilir!

*

Şaka bir yana...

"Memleket uçuruma gidiyor" diyen yurtsever profesörleri hapse atıp, "Memleket şahane gidiyor, muhteşemiz, dünya bize hayran" diyen yalaka profesörlerden akıl alırsan, bu kadar işsizlik az bile.

*

"Satmayın" diyenler içerde.

"Satın" diyenler başköşede.

Netice?

E işsizsin tabii...

*

Bakın, bu memleketin çocukları çağdaş eğitim görsün diye canını ortaya koyan Profesör Türkan Saylan’ın evinin basıldığı gün, bu memleketin Anadolu Lisesi’nde bir öğretmen, şunu sormuş sınavda:

"X şahsı hayatı boyunca 3.1 üzeri 22 tane iyilik ve 4.1 üzeri eksi 2 mol kötülük yapıyor... Hesap günü, mizanda, iyilik ve kötülükleri tartılıyor... İyilikleri ağır gelirse cennete, kötülükleri ağır gelirse cehenneme, tam nötrleşme olursa Araf’a gidecek... İşlem yaparak, bu şahsın nereye gideceğini bulunuz."

*

Cevap?

Bence, Allah’ın işine karışılmaz!

*

Özetle...

"Baba beni okula gönder" diyeceğine, "Baba beni tarikata gönder" deseydi Türkan Saylan, bırak evinin basılmasını, YÖK Başkanı bile olurdu... O olmadı, TÜBİTAK Başkanı.