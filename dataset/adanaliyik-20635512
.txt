Efsane’ydik. Avrupa kapısını Türkiye’ye biz açtık. Dedim ya, bahar da var, kış da... Dara düştük. Başıbozuk kaldık. Dinç Bilgin sahip çıktı. Yüzümüz gülmeye başlamıştı ki, Dinç Bilgin’i hapse tıktılar. Borçları bize yıktılar. Mallarımızı haczettiler. Elektriğimizi suyumuzu bile kestiler. Nefessiz bıraktılar. Önce ikinci lige, sonra üçüncü lige, peşinden amatöre düşürdüler. Eşya gibi sattılar bizi. Yılmadık. Küllerinden doğan İzmir gibi, küllerimizden doğduk. Üç, iki derken, yeniden birinci lige ulaştık. Eminiz, seneye süperlig’deyiz. Çünkü... Vücudumuza sahip olabilirler ama, ruhumuza asla... Alayına isyan, göz göz Göztepe!
Ve, bugün...
Adanalıyık.
Niye dersen... Kader ortağıyız. İkiz bile denebiliriz. Başımıza ne geldiyse, onun başına da aynısı geldi. Efsane’ydi. Dara düştü. Başıbozuk kaldı. Cem Uzan sahip çıktı. Yüzü gülmeye başlamıştı ki, Uzanlara el koydular, borçları Adana’ya yıktılar. İzmir’den intikam alırcasına, Adana’yı da haczettiler, elektriğini suyunu kestiler. Nefessiz bıraktılar. Bataklığa saplanır gibi, Göztepem’den bir sene sonra, ikinci, üçüncü lige düştü. Yılmadılar. Amatörün tabanına vurup, zirveye sıçramayı başardılar. Kasımpaşa ile süperlig bileti için maça çıkacaklar.
Aynı yolun yolcusuyuz.
Geri dönüş için...
Adanalıyık.
Hani hep, itirazı olana “kusura bakmasınlar” der ya Başbakan... Kasımpaşa da, kusura bakmasın. Sizin arkanızda koskoca başbakan var. Biz ise, sıradan, Allah’ın adamıyık!
(Parantez açalım... Kasımpaşaspor’un sahibi, eski patronum Turgay Ciner. Göztepe’nin eski sahibi, eski patronum Dinç Bilgin’di. Adanaspor’un eski sahibi de, eski patronum Cem Uzan’dı. Bu üç eski patronumun da beni işten kovmuş olması, futboldan ne kadar anladıklarını gösteriyor! Şaka tabii şaka, ben de olsam ben de kovardım beni. Kapa parantezi.)
Göztepem’le Adanam’ın ekstra kader ortaklığına gelince... Kendilerine ait belediyelerin spor kulüplerine şakır şakır para harcıyorlar, Wembley gibi statlar yaptırıyorlar. Kendilerine ait olmayan İzmir ve Adana belediyeleri ise, şehir kulüplerine üç kuruş destek olmaya kalksın, anında müfettiş ordusu gönderiyorlar. Fair play’e bak! İzmir Büyükşehir Belediye Başkanı’na 400 sene hapis istiyorlar. Adana Büyükşehir Belediye Başkanı’nı görevden alıp, hapse tıktılar.
Netice itibariyle...
35’in kalbi 01’le.
Ver elini bilader.
Adanalıyık bugün.