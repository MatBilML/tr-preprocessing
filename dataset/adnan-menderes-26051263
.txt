Şu işi netleştirelim artık.
*
“Ben Erbakan’ı Erdoğan’a tercih ederim. Erbakan, Erdoğan’a göre çok daha ulusçudur, Türkiye’nin bağımsızlığından yanadır. Tayyip Erdoğan tam bir kapalı kutu, kendisini hangi kişilerin, hangi fikirlerin yönettiğini bilmiyoruz. Tayyip Erdoğan’ı şahsen tanımam, uzaktan izlediğim kadarıyla, etrafında devamlı negatif elektrik var. Üslubunda hep tehdit var. Girdiği her yerde kavga çıkarabilir. Benim Türkiye adına endişelerim var. Şoför acaba bir terslik yapar mı diye, herkesin yüreği ağzında... Erdoğan başbakan olduğunda, Erbakan katıla katıla gülerek, bana inat, başlarına getirdiklerine bakın demiştir herhalde.”
*
Kime ait bu sözler?
Adnan Menderes’in oğlu Aydın Menderes’e ait... Rahmetli olmadan önce, 2003 senesinde, AKP iktidara geldikten hemen sonra, Hürriyet’e vermişti bu röportajı.
*

Başka ne demişti?
“Avrupa Birliği, açık ve aleni şekilde Türk Silahlı Kuvvetleri’ni kendine hedef seçti, umarım AKP bu oyuna gelmez, bir Cumhuriyet hükümeti için, yabancının lafıyla kendi askerine yönelik düzenleme yapmaya kalkışmak, Türkiye Cumhuriyeti adına çok büyük bir hata olur” demişti.
*

Taa 2003’te..
Öngörüye bak.
*

Fatin Rüştü Zorlu.
Adnan Menderes’le birlikte sehpaya gönderilen dışişleri bakanı... Büyük metanetle yürüdü ölüme, önce masaya, sonra masanın üstündeki sandalyeye çıktı, Allah memleketi korusun, haydi Allahaısmarladık dedi, ittirdi ayağının altındaki sandalyeyi... Torunu var, kendisiyle aynı adı taşıyor, Fatin Rüştü... Gaz maskesini taktı, Gezi direnişine en ön saflarda katıldı. Niye katıldın diye sordular? “Allah memleketi korusun, dedemin son sözleriydi, annemin bana bıraktığı en büyük miras da buydu” dedi.
*

Başka ne dedi torun Fatin Rüştü?
“İnsanların yaşamlarına müdahale edilmeyen bir ülkede yaşamak istiyorum. Annem Mülkiye’de okurken, bir hocayı görevden aldıkları için eyleme katılmış. Anneannem, Emel ne yapıyorsun böyle demiş. Annem, yürüyüşe katılıyorum diye cevaplamış. Dedem ise, kızım bir bireydir, karışamam demiş. Yani, annem, kendi babasına karşı yürümüş... Bu tür farklılıkların bu ülkede olması gerekiyor.”
*

Adnan Menderes’e dönersek... Onun da torunu var, onun da adı soyadı, Adnan Menderes... Tıp profesörü. İzmir’de yaşıyor.
*

Adnan Menderes’in üç oğlu vardı, büyük oğlu Yüksel intihar etti, ortanca oğlu Mutlu trafik kazasında vefat etti, en küçük Aydın ise, 2011’de rahmetli oldu. Mutlu’nun oğlu, torun Adnan... Menderes soyadını taşıyan tek kişi.
*

Siyasetten uzak, huzurlu hayatını rahatsız etmek istemezdim ama, mecburuz, kusura bakmasın. İzmir’deki fısıltılara göre, AKP’nin milletvekili yapmak için Adnan Menderes’e yalvardığını biliyoruz. Adnan Menderes’in kesinlikle kabul etmediğini de biliyoruz. Zaten bana sorarsanız, böyle bir birliktelik, asla mümkün değil... Annesi, Profesör Münevver Menderes’in, zamanında ANAP’a karşı açıkça SHP’yi desteklediğini, sosyal demokrat görüşe sahip olduğunu biliyoruz.
*

Peki, anneyle oğul illa aynı görüşü mü destekler? Elbette böyle bir şart olamaz. Ancak, amcası Aydın Menderes’in eşi Ümran hanım, yani yengesi şöyle diyor: “Torun Adnan Menderes, siyasi olarak dedesiyle aynı yerde durmuyor.”
*

Rahmetli başbakan Adnan Menderes’in doğduğu köye gelirsek... Aydın, Çakırbeyli... AKP, darbelerle hesaplaşıyoruz ayağıyla 12 Eylül’de yetmez ama evet referandumu yaptı. Adnan Menderes’in köyü Çakırbeyli’den “Hayır” çıktı!
*

Öyle kıl payı filan değil.
Yüzde 70 hayır çıktı.
*

Ve, Aydın...
Adnan Menderes’in şehri.
Bugün gidin, sokakta rastladığınız herhangi birine Adnan Menderes deyin, gözleri buğulanır. Rahmetlinin matemi, hâlâ devam eder Aydınlılarda.
*

CHP’nin kalesi şu anda.
CHP büyük ihtimalle Türkiye’deki rekor oyunu alacak Aydın’da... Sadece şehir merkezi değil, bütün ilçelerinde, Söke, Nazilli, Kuşadası açık farkla, ya CHP’nin ya MHP’nin... Adnan Menderes’in şehrinde AKP anca üçüncü durumda... Bazı ilçelerde DSP’nin bile arkasında.
*

Tayyip Erdoğan...
Aydın’da yok hükmündedir.
*

Hal böyleyken... Merhum Adnan Menderes’in AKP’ye alet edilmeye çalışılması, Adnan Menderes’in ruhuna işkencedir.