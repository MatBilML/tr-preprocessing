321 Afganistanlı.

317 Burmalı.

203 Pakistanlı.

187 Iraklı.

125 Somalili.

73 Gürcistanlı.

54 İranlı.

32 Bangladeşli.

31 Birmanyalı.

31 Eritreli.

20 Moldovalı.

12 Azerbaycanlı.

12 Çinli.

11 Suriyeli.

8 Libyalı.

8 Sri Lankalı.

6 Tunuslu.

6 Faslı.

4 Nijeryalı.

3 Ukraynalı.

2 Dominikli.

2 Mısırlı.

2 Cezayirli.

1 Ruandalı.

*

Kim bunlar?

*

Sadece son 15 günde, sınırlarımızdan şakır şakır geçip, anca "şehir merkezleri"nde yakalanan "kaçak"lar...

2 bin 445 kişi!

Yakalanmayanlar?

Varın siz hesap edin.

*

Dün...

*

Irak Türkmen Cephesi Genel Başkanı Dr. Sadettin Ergeç, Erbil’den kalkan tarifeli uçakla, İstanbul Atatürk Havalimanı’na indi.

Anında yakaladık!

Ülkeye sokmadık.

Niye?

Giriş yasağı var.

*

Meğer, adamcağız önceki ay Türkiye’de kalp ameliyatı olmuş, ülkeden çıkışı 3-5 gün geciktiği için para cezası kesilmiş... Para cezasından haberi yok. Ödemediği için "yurda giriş yasağı" konmuş... E kimse de karşılamadığı için, cep telefonundan Cumhurbaşkanlığı’nı Genelkurmay’ı falan aradı, 4.5 saat sonra özel izinle girebildi.

*

Bana sorarsanız, Barzani’ye kırmızı pasaport veren devletimizin, MİT vasıtasıyla bu tehlikeli adamı izlemesinde fayda var...

Çünkü İstanbul’a indi ama, maazallah, "terörist faaliyette bulunmak üzere" Ankara’ya geçebilir.