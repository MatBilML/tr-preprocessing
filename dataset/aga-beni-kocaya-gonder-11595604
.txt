Ömer Ağa

Boran Ağa

Hanımağa

Son Ağa

*

Dizi ağaları bunlar.

*

Kapadokya’ya gitmiştim... Ihlara Vadisi bomboştu, Uçhisar Kalesi’nde kimse yoktu ama, Asmalı Konak’ın çekildiği evde sanırsın avanta çiğköfte dağıtıyorlar...

Kuyruktu.

*

E merak ediyor insan...

"Çocuklarımıza kötü örnek oluyor" filan diye, mesela Recep İvedik’i yerden yere vuran entel-dantel arkadaşlar, televizyon ekranlarından fışkıran aşiret dizilerine niye ses çıkarmıyor?

*

Niye?

Dizi ağaları güzel Türkçe konuşuyor diye mi... Yoksa, dizi ağalarının gönül verdiği kızlar, İstanbullu, üniversite mezunu ve mavi gözlü olduğu için mi?

*

Tamam, anladık Memati cahil...

Peki, konağın hizmetlisi kimsesiz kızcağızdan gayrimeşru bebek peydahlayan diplomalı Seymen Ağa, şerefsizin ağababası değil miydi?

*

Hayır, "Diziler topluma kötü örnek oluyor" demek istemiyorum, asla... Topluma hákim olan "ikiyüzlülüğü" ortaya koymaya çalışıyorum.

*

İstanbul’da polis beceriksiz davrandı, yoldan geçen gariban öldü diye, etik-metik ayaklarıyla "basına yasak" getiren arkadaşlar, size soruyorum... Çocuk, bebe, hamile, 44 kişiyi takır takır öldürdüler, hani basına yasak?

*

Bu serbestse, o niye yasak?

*

"Herkes toplumsal sorumluluğunu yerine getirmelidir, üniversiteleri, sivil toplum örgütlerini göreve davet ediyorum" diyen Başbakan’a kimse sormayacak mı birader... Türkan Saylan’ın evini niye basıyoruz o zaman? Baba Beni Okula Gönder’cileri niye içeri tıkıyoruz? Rektörler darbeciyse, göreve çağırdıkların belediye zabıtası mı?

<ı>NOT:

<ı>Bazı okurlar dünkü yazımla ilgili olarak mesaj atmış: "İzmirli Yılmaz, sen ne anlarsın feodaliteden, zahmet edip Bağdat Caddesi’nden kalk da Mardin’e gel, görerek, hissederek yaz!" Güzel giydirmişler yani, fena yakalamışlar... Ama küçük bir detayı atlamışlar. İzmir’de 122 bin Mardinli yaşıyor. Biri benim anam.