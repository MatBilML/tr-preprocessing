*
Dünya Engelliler Günü vesilesiyle “365 gün yaşadıkları”nı yazdı...
Önerileri var size.
*
Akülü sandalye kullanan bir engelliyi görünce “a-aaa oyuncak gibi kendi kendine gidiyor” deyin mesela!
*
Engelliye ayrılmış park yerine otomobilinizi park edin, engelli itiraz edince, pişmiş kelle gibi sırıtın, “ben de engelliyim, kafadan engelliyim” diye yılışık yılışık, güya espri yapın.
*
Konserde, tiyatroda engelli görürseniz, “bunun burda ne işi var” gibilerinden bakın... Ya da “ahh canııım, baksana ayol o bile gelmiş” filan diye acıyın.
*
Felçli biriyle karşılaşınca, bacağını sıkın “his var mı?” diye sorun. “İğne batırınca da mı yok?” diye sorun. Görme engellinin gözüne, suratına, burnuna elinizi sallayın, test edin.
*
Çocuğunuza gösterin, “yaramazlık yaparsan böyle olursun” deyin.
*
Engelli biriyle herhangi bir fikir üzerine tartışırsanız, baktınız başa çıkamıyorsunuz, “sen adam olsaydın, o sandalyede oturmazdın zaten” deyin, aşağılayın.
*
Zihinsel engelliye “deli” deyin.
Birbirinize şaka yaparken...
“Hadi len spastik” deyin.
*
Kız arkadaşı olan veya evli bir bedensel engelli gördüğünüzde “cinsel hayatını” sorun!
*
Yardım istemese bile, illa yardım edin...
“Lütfen sandalyemi ittirmeyin, ben hallederim” derse, “sana da iyilik yaramıyor be” deyin.
*
“Raporun yüzde kaç?” diye sorun... “Özürlü maaşı alıyor musun?” diye sorun. İş görüşmesinde “mesleğin ne?” diye sormayın, “neleri yapamıyorsun?” diye sorun... Engelli çalıştırmak yerine, onunla mı uğraşacaksınız, boşverin, yasa gereği cezayı ödeyin daha iyi.
*
Spordan anlıyor olamazlar, takım tutamazlar! Futbol muhabbeti yaparken yanınıza gelirse, konuyu değiştirin... “Milli” bile olma hakları yoktur, “milli maçı” bile konuşmayın onlarla.
*
Uçak bileti satarken, tekerlekli sandalyeyle rol yapıyor olabilir, kimliğindeki “engelli” damgası da sahte olabilir, sağlık raporu isteyin. Otele gelirse, “refakatçin var mı?” diye sorun.
Gece kulübüne girmeye kalkarsa, “burası sana göre değil” deyin.
*
Baktınız, işitme engelli...
Bağıra bağıra konuşun.
*
Almaya mecbur ya...
Tekerlekli sandalyeyi, işitme cihazını, bastonu üç katı fiyata satın.
*
“Bedensel engelli olduğuna göre, kafası da çalışmıyordur” diye düşünün, ne yapması gerektiğini söyleyin hep ona, “şurdan geç, burdan gel” diye akıl verin.
*
Çünkü.
Engelsizsiniz ama...
Engel sizsiniz!
*
Türkiye’de 9 milyona yakın engelli vatandaşımız var. Devletin ayırdığı bütçe 9 milyon lira... Yani, engelli başına 1 lira... Çok bu para... 50 kuruş bile ayırmayın!
Üste para isteyin.