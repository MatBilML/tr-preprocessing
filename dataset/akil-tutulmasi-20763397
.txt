By-pass’lı.

Tansiyon, şeker var.

Prostat kanserinden ameliyatlı.

Yurt gezilerini takip eden gazeteciler şahittir... Bırak merdiven çıkmayı, iki adım atarken bile, tısss tısss, havalı magirus gibi soluk alırdı rahmetli.
*
“Ölümü şüpheli” diyor...

Sağlıklı yaşam için manşet manşet diyet tarifi veren gazetelerimiz!
*
Ki... “Mezarını, ak sakallı, nur yüzlü bi usta yaptı, aniden kayboldu. Kamera kayıtları izlendi, mermer blokların havalanıp havalanıp yerli yerine oturduğu görüldü, ancak, evliya olduğu tahmin edilen usta görülemedi” diye yazmışlardı daha önce...
*
Devlet Denetleme Kurulu ise, “DNA testi” istiyor. Halbuki... Daha bu hafta, Uruguay’dan ithal edilen ve erkek diye kaydedilen inekler doğurdu, buzağılar meme emiyor... DNA testi yapacak olan devletimiz, komisyon kurdu, inceledi, hâlâ, o inekler erkek, doğuramaz diyor.
*
Ve, hazır şüphe’ler kıymete binmişken, eski bi mebus çıktı, Adnan Menderes’in naaşının demir bi kafese konularak denize atıldığını, Anıtmezar’a Yassıada’da ölen bi bekçinin gömüldüğünü söyledi... Ki, dönemin İmralı cezaevi müdürü de, mezar taşlarının yeri değiştirildiği için, Adnan Menderes’in kabrinde Fatin Rüştü Zorlu’nun yattığını anlatmıştı.
*
Kimisi UFO görüyor.

Kimisi casus pelikan yakalıyor.

Kimisi de, dün televizyonda seyrettik, tsunami geliyor diye dağlara kaçıyor.

Varsa iddiaya giren...

Yazayım tivitır’a “Turgut Özal aslında ölmedi, ABD’de yaşıyor” diye, canlı yayında en az üç gün tartışılmazsa, mesleği bırakırım.
*
Dolayısıyla, Devlet Denetleme Kurulu raporunda sanırım tek doğru teşhis var:

Akıl tutulması.
*
Tıp literatüründeki adıyla...

“Vahim” kanseridir bu.
*
Ölüleri rahat bırakın...

Dirilere “idrak” tahlili yapılsın.