Hep deniyor ki...

"F-16’larımız gece görüşü sağlayan Lantirn sistemi ile hedefleri lazerle işaretledi, akıllı bombaları bıraktı."

*

Bomba "akıllı" ama...

O kadar da değil.

*

7 ay öncesine gidelim...

Haziran ayında, Konya’da, "gece karanlığı"nda Anadolu Kartalı Tatbikatı yapıldı... Türk Hava Kuvvetleri, ABD’den alınan Lantirn sistemini "ilk kez" denedi.

Şimdi emekli olan, dönemin Hava Kuvvetleri Komutanı Orgeneral Faruk Cömert, "bu sistemi kullanmak için yıllardır çabalıyorduk, başardık" dedi.

Ve, tam isabet vurulan hedeflerin "özel kuvvetler timleri tarafından lazerle işaretlendiğini" söyledi.

*

Demek ki neymiş?

*

Lantirn sistemi, gece uçuşu, gece görüşü, gece vuruşu sağlıyor ama... Akıllı bombaların adresi bulabilmesi için, illa ki, yerde, o adresi lazerle işaretleyen "akıllı ve cesur" birileri gerekiyor.

*

Medyamızın atladığı işte bu...

O gece, saat 01.00’de, eksi 10 derecede, Kandil Dağı’nda, teröristlerin burnunun dibinde "özel kuvvetler" vardı.

Lazerle işaretleyen onlar.

*

Tabii bu durumda, kafanıza takılabilir...

Eskiden cesaretimiz yok muydu?

"Burunlarının dibinde" değil miydik?

Neden bu kadar zaman bekledik?

İşte Lantirn de o.

*

Geçen seneye kadar bizde Lantirn yoktu.

"Burunlarının dibinde" olmamızın, tek tük avlamaktan başka faydası yoktu.

Haziran ayında, "ilk kez" denediğimiz zaman, sadece 8 uçağımızda vardı.

Bugün, 100’den fazla uçağımızda var.

200 pilotumuz başarıyla kullanıyor.

Hatta son provayı, geçen ay, bütün basın Başbakan’ın peşinden Washington’a gittiğinde, yani meşhur 5 Kasım’da, yine Konya’da, yine gece, TÜBİTAK’ın geliştirdiği "akıllı bombalar"la yaptılar...

Vakit tamamdı.

*

Özetle...

"Skor" çok önemli değil.

PKK’ya verilen mesaj şu:

"Haberin olsun...

Eski çamlar bardak oldu!"