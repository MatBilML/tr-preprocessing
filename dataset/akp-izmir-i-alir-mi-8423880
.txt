Doğal olarak soruyor okurlar:

"İzmir’de ne oluyor?"

Olan şu...

*

Ahmet Sarışın, SHP’den belediye başkanıydı. Ahmet Sarışın, CHP’den belediye başkanıydı. Ahmet Sarışın, kendi evinde, Bülent Ersoy’un nikáhını kıyan adamdı... Ahmet Sarışın, tekrar SHP’ye geçti. Ahmet Sarışın, SHP’den başkan adayı olamadı. Ahmet Sarışın, eşini, SHP’den başkan adayı yaptı.

Ve...

Ahmet Sarışın, AKP’ye geçti.

Rozetini, Tayyip Erdoğan taktı.

*

Ali Sözer...

SHP’nin belediye başkanıydı.

CHP’nin başkan adayıydı.

AKP’ye geçti.

*

Erdal Kalkan...

Transferleri o yürütüyor.

SHP Edirne milletvekiliydi.

CHP Edirne milletvekiliydi.

Şimdi?

AKP İzmir milletvekili.

*

Cemil Şeboy...

Buca Belediye Başkanı.

Üç dönemdir başkan...

Birinci dönem, ANAP’tan.

İkinci dönem, DSP’den.

Bu sefer, AKP’den.

*

Cengiz Bulut...

Kariyeri şöyle:

ANAP’tan belediye başkanı.

ANAP’tan milletvekili.

DSP’den belediye başkanı.

Genç Parti’den başkan adayı.

En son?

AKP’li.

*

"Laik" bir gazeteci arkadaş var... Belediyelerden para alıyor, dandik dundik belgeseller yapıyor. İstedi... Yüz vermediler... Oturdu, "CHP’li belediye başkanı, Tayland’a Expo gezisine değil, Sexpo gezisine gitti" diye yazdı. Yalanlandı. Yalanlandığını yazmadı.

*

Cumhuriyet mitinglerinde falan hep baş köşede olan bir başka gazeteci arkadaş var... Aslında, Ege bölgesindeki bazı AKP’li belediye başkanlarının "halkla ilişkileri"ni yürütüyor. Bu başkanları, İstanbul’a getirip, İzmirli kökenli gazetecilerle tanıştırıyor. "Bir iki satır bahsedilmesini" rica ediyor.

Bakın, ben sözümü tuttum!

Bir iki satır bahsediyorum...

*

İzmir’de olan budur.

*

Ha unutmadan...

Başbakan’ın rozet taktığı "taze AKP’liler" arasında, "Álemciydik, kumar oynuyorduk, gece hayatına takıldık yani... Bana, Çingene Arif ya da Piç Arif derlerdi, ben de öperek selam verirdim" diyen, eski Fenerbahçeli ve Galatasaraylı futbolcu Arif de var.