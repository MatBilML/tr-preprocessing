Mahkeme salonunun kapısına káğıt asmışlar, kimin, kaçıncı sırada hákim önüne çıkacağını yazıyor.

Bizimki, 71’inci sırada.

Yandık!

Saate baktım, 09.30.

Çay, sigara, muhabbet.

Çağırdılar, 12.00.

2.5 saatte 70 duruşma!

Türkçesi... Duruşma başına 2 dakika 8 saniye.

Hákim, hákim değil...

Zannedersin Felipe Massa!

*

Adli yıl başladı dün...

Yargıtay’daki törenle.

O Yargıtay’ın... Tamamına değil, sadece bir dairesine, 12 bin dava geliyordu, 10 sene önce...

1999, 12 bin.

2001, gene 12 bin.

2002?

Sıçradı... 28 bin.

2006?

Dünya rekoru... 52 bin!

2007?

94 bini aştı.

*

AKP’nin A’sı işte bu.

Suç patladı... Dava da.

*

Deniyor ki, "en az 70 bin dava, dosya kapağı bile açılmadan zamanaşımına gidecek..."

Neden?

Çünkü...

Tespit tutanağı 1 sayfa.

Adli Tıp raporu 1 sayfa.

İfadeler. Olay yeri keşif. Nüfus müzekkereleri. Krokiler. Bilirkişi. Fezleke. Adli Sicil. Savcılık tutanağı. Tutuklasan, itiraz. Bıraksan, itiraz. İddianame. Deliller. Karşı deliller. Şahitler. Yeniden bilirkişi. Sonra bi daha. En az 10 celse, 10 sayfa da o.

Karar 1 sayfa.

Biri temyiz eder... Öbürü cevap.

Ekle kapak yazısını 1 sayfa.

Ne etti mübaşir bey?

60 sayfa falan... Minimum.

Doooğru Yargıtay’a.

*

94 bin dava dosyasının, sadece 1’i işte bu... En ufağı.

300-500 sayfalık dosyalar var.

E hákim, insan.

Bir tek sayfayı okumak ne kadar sürer? Anlamak? Karar vermek?

*

Netice?

Türkiye’de bir davanın karara bağlanması, ortalama, 2.5 yıl... O hale geldi... Yüzde 100 haklısın, hakkını alabilmen en az 2.5 yıl.

*

Karşılıksız çek mesela...

Bu yıl, şimdilik, 700 bin adet...

Hukuk yoluyla tahsil edilme miktarı ne kadar biliyor musunuz?

Yüzde 1.

Gerisi, mafyaya ihale!

*

O nedenle...

"Hukuk herkese lazım" lafını, papağan gibi tekrar etmenin kimseye faydası yok... Onu babam da söyler.

Asıl...

Hákim lazım herkese, hákim!

Hákimlerin de insan olduğunu düşünmeden, hákim sayısını artırmadan, hákimlerin maaşını yükseltmeden, imkánsız.

*

Anayasa’yı baştan yazıp, içindeki "Atatürk" kelimelerini çıkartmakla olmuyor bu iş...