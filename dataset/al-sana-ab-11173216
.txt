*

Stuttgart Valiliği’nin bodrumunda, iktidarda bulunan Hıristiyan Demokrat Parti’nin seçim afişleri filan yakalandı.

*

Sarkozy, "İcabında sayın valim, sayın kaymakamım, atlayacaksın kamyona, şoför mahalline oturacaksın, kapı kapı kömür dağıtacaksın, bunu yaptığın gün, bu Fransa uçar uçar" dedi... Londra Belediye Başkanı, alışveriş çekinden sonra, sterlin dağıtmaya başladı... Venedik’te gondol iskelesi battı... Hollanda Kraliyet Havayolları, Schiphol Havalimanı’nda deve kesti; Vatikan’a giden genel müdür, törene terlikle katıldı... Oxford Üniversitesi’nin 7 öğrencisi doğalgazdan zehirlendi, Oxford Doğalgaz Müdürü, "çıplaktılar" dedi.

*

İtalya’da "Son Roma İmparatoru 1’inci Silvio Berlusconi" pankartı açıldı.

*

Danimarka Başbakanı Rasmussen, "Gazete almayın, okumayın, boykot edin" dedi... Almanya Başbakanı Angela Merkel, "Eskiden delikli mark’la tuvalete gidilirken, tuvalete gitmenin bedeli 1 milyon mark oldu be... Şimdi 1 euro’ya gidiyoruz, biz buyuz" dedi... Belçika Adalet Bakanı, "Bizim partiye oy vermezseniz, Brüksel’den babayı alırsınız" dedi.

*

Macaristan Başbakanı, "Biz çevrecinin daniskasıyız" dedi; Budapeşte Belediyesi, Tuna Nehri’ni musluklara bağladı...

*

Lizbon muhtarlıklarında "ölü" seçmenler belirlendi; Porto’da bir ahırda, ineklerin "seçmen" yazıldığı ortaya çıktı... Prag Belediye Başkanı, 44 milyon euro’luk avanta makarna-bulgur-sabun dağıttı... Avusturya Başbakanı, "Bu tiplerin sevgili köpekleri vardır, onlarla yatıp kalkarlar" dedi; Viyana belediye başkan adayı, vaziyeti kurtarmak için köpek maması dağıttı... İspanya Başbakanı, "Öyle Don Kişot gibi çapkınlık yapılmaz" dedi; mitingden sonra, Don Kişot’u Don Juan’la karıştırdığı anlaşıldı.

*

Türkiye Başbakanı, "Avrupa Birliği standartlarında medya istiyoruz" dedi!