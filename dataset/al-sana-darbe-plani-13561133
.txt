*
Beni de askerci diye yazmışlar ama, o tarihte ben işsizdim aslında iyi mi... Mesela, darbe kapsamında bombalandığı öne sürülen HSBC havaya uçtuğunda, 2’si listede bulunan 3 arkadaşımla tavla oynuyordum... Hesapta işimiz askere destek vermek ama, işimiz yok! Dolayısıyla, kendimizi faydalandıracaktık da, nasıl faydalandıralım birader?

*

Neyse, boş verin... Hadi gelin, bir darbe planını da ben açıklayayım!
Kod adı, “yarından sonra”...

*

Anayasa lağvedilecek.
Parlamento lağvedilecek.
Sıkıyönetim ilan edilecek.
Hazine, orduya bağlanacak.
Polis, ordunun emrine girecek.
Sivil yargı rafa kaldırılacak.
Yargılamaları asker yapacak.
Şüphe, tutuklama için yeterli...
Zorunlu göç emri verilebilecek.
Gerekirse mülklere el konulacak.
İstihbarat Bakanlığı kurulacak.
Devlet dairelerindeki tüm verilerin yanı sıra, vatandaşlara ait adresler, telefon numaraları, kredi kartı, banka bilgileri tek elde toplanacak. İç karışıklıkları bastırmak için “özel tümen” oluşturulacak. Önce plastik mermi, yetersiz kalırsa gerçek mermiyle, vur emri verilecek. İki milyon kişinin tıkılacağı kamplar inşa edilecek. Şehirlerde yemek dağıtımını ordu yapacak.

*

Ulusal güvenlik senaryosu bu.

*

ABD’nin.

*

Senaryo diyoruz ama, 2007’de yasalaştı. Yukarıda yazdıklarım sadece bir bölümü, basına yansıyanlar... Gizli tutulan “kozmik” bölümleri hâlâ tartışılıyor.
Belgeseli bile yapıldı.

*

Demem o ki.
Ulusal güvenlik senaryolarını “darbe planı” diye ahaliye kakalamaya çalışan “iliştirilmiş” gazeteciler, Buş’u Buş’una kendilerini yormasınlar...
Taaa Washington’a kadar yolunuz var, yürüyün, anca gidersiniz! 