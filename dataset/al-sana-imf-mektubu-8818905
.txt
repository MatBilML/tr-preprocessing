Sayın

Dominique Strauss-Kahn

*

Değerli Başkan...

Siz burnunuzu sokana kadar, sürünerek de olsa yürüyen bir sistemimiz vardı.

Bi düzelttiniz...

Komple iflas etti.

Çünkü, siz emeklilik yaşını 65’e çekince, ahali de sigortalılık yaşını 1’e çekti!

Henüz doğmamış çocuğunun ultrason fotoğrafını getirip, sigortalı yapan bile var.

- Bu ne?

- Pipi.

- Onu sormuyorum birader, neci?

- Frezeci!

Diyeceksiniz ki, öyle şey olur mu?

Bizce de olmaz...

Hatta tam "Öyle şey olur mu" demeye hazırlanıyorduk ki, Başbakanımız ATO Başkanı’nı kolundan yakalayıp, "Bizim Memo’nun kaydını yaptın mı?" diye sordu.

Memo, Cumhurbaşkanı’nın oğlu.

Mısır tüccarı.

15 yaşında.

E, 15 yaşında mısır tüccarı olursa, 5 yaşında finansman müdürü neden olmasın?

Ok yaydan çıktı tabii...

Şu anda bizim mahalle berberine kayıtlı 873 çocuk var. Berber tıraşı bıraktı, çocuk başına 500 liradan kayıt yapıyor. Sayenizde "sigorta hava parası" diye bir şey çıktı başımıza... Masraflar 260 lira filan tutuyor, 240’ar lira yelken... Bakkalda çırak patlaması yaşanıyor. Ana babalar aniden hücum etti, 350 sene reklam çekmeye yetecek kadar bebek yıldızımız oldu.

Üstelik...

Bu yasa, mahkemeden dönecek. 65 yaş emelinize ulaşamayacaksınız. Ama millet, fırsat bu fırsat, 1 yaş emeline ulaştı... Yarın öbür gün yasa iptal edilince, "mezarda emeklilik" hikaye olacak. "Kundakta sigortalılık" baki kalacak.

Yani, tam battık.

Başta, siz ve sizden akıl alan hükümetimiz olmak üzere, emeği geçen bütün heyetinizi tebrik ederim.

TC vatandaşı Yılmaz.