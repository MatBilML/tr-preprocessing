*
Samimi görüşüm bu.
Devlette devamlılık esastır.
Açılım’ı kime danıştıysanız...
Akil olan onlardır.
*
Nihat Doğan’dır mesela.
Ona danıştılar.
Polat Alemdar’dır.
Demet Akalın’dır.
CHP’yle MHP’ye sormadılar.
Safiye’yle Faik’e sordular.
*
AKP’nin bakanına “muhteşem vizyonunuzla ülkemizin önünü açıyorsunuz, sizin için canımızı bile vermeye hazırız, Allah sizi başımızdan eksik etmesin” demedi mi Ajda... Daha ne akil arıyorsun?
*
Başbakanımıza “valla çuk yakışıklı adamsın, üstüne tanımam anacım” diyen Kiboş’a ben mi danıştım kardeşim... Kırkpınar cazgırı Pele Mehmet mani okumadı mı? Ahırkapı Roman Orkestrası çalmadı mı? Söylemedi mi Balık Ayhan, sen adamın kralısın, kasım kasım kasımpaşalısın... Göbek atmadın mı?
*
Dolmabahçe’deki pastırmalı kahvaltıda en önde oturuyordu Şeytan Rıdvan... Bu pozisyon gol olur mu? Ona sorucan. “Ben bilmem büyüklerim bilir” diyen Hakan Şükür’den daha akilini nerede bulucan?
*
Arıyorlar haber kanallarından, “akil adamlar hakkında ne söylemek istersiniz” diye soruyorlar. “Cengiz Kurtoğlu’ndan dostlar tavernasını söyleyeyim” diyorum. “Nası yani?” diyorlar. “Nasılı masılı yok, uymadıysa, Bülent Ersoy’dan ablan kurban olsun sana’yı söyleyeyim” diyorum. Şırrak diye suratıma kapatıyorlar telefonu... Niye kapatıyorsunuz? Açılım’ı onlarla açarken iyiydi de, şimdi mi kötü?
*
Beğenmeyenlere inat “iki cihanda lekeli komisyonu” olsun adı...
Sezen Aksu başkan olsun.
“Akil” vereni çok olsun.
 