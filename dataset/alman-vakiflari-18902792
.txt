*
Çünkü... Türkiye’de yaşayan dini bütün Almanları dolandıra dolandıra köşe oldular, makbuzla cennetin tapusunu bile sattı bunlar... Davul tozu minare gölgesi holdingler kurdular, kimi Almanya’da otomobil üretçem diye para topladı, kimi Almanya’da fabrika kurcam diye tokatladı.
*
(Bi tanesi “kainat makinesi” icat ettiğini açıklamıştı. Türkiye’de çalışan gurbetçi Almanları kiliseye topladı, “bu cihaz sayesinde, kainatta mevcut bulunan, Hazreti İsa’nın yaşarken çıkardığı ses dalgalarını uzaydan süzeceğiz, televizyonda yayınlayacağız” dedi. Kilisede anlattığına göre, yalan söyleyecek değildi herhalde... Türkiye’de çalışan gurbetçi Almanlar bu proceye 2 milyar euro yatırdı. 10 sene filan oldu. Ödedikleri paranın uzaydan süzülmesini bekliyorlar.)
*
Türkiye defalarca uyardı Almanya’yı...
“Burdaki vatandaşlarınızı alenen kerizliyorlar” dedik. Bana mısın demediler. Alman vakıflarının Türkiye’deki Almanları soyup soğana çevirmesine ses çıkarmadı Almanya, göz yumdu... Hatta, Alman hükümetinin bakanları, Hıristiyan işadamı ayağına yatıp, mütedeyyin Almanları sövüşleyenlerin dükkân açılışlarına bile katıldı, el ele poz verdi.
*
Neticede, bu Alman vakıfları gemi azıya aldı, Almanya’daki gariban Almanların karnını doyurucaz diye, Türkiye’de
çalışan Almanlardan bağış topladı...
Gemi aldı!
Türkiye’de balya balya bavullara istifledikleri yardım paralarını Almanya’ya götürüp, Almanya’da televizyon kurdu.
*
Baktık ki, Almanya’nın hâlâ kılı kıpırdamıyor. Türkiye dayanamadı, müdahale etti. Türkiye ayağını tutukladı, Almanya’ya resmi yazı yazdı, “savcı gönderin, belgeleri verelim” dedi. Bi ay, on ay, iki sene, Almanya salağa yattı, savcı mavcı göndermedi. Sanki bizim vatandaşımızı dolandırıyorlar birader... Biz yakalatmaya çalışıyoruz, Almanlar üstünü örtmeye çalışıyordu. İttir kaktır, zorla
bi-iki Alman savcı niyetlendi, şak, görevden aldılar, sanırım içeri tıkacaklar.
*
Üstelik...
Misilleme olarak, Almanya’da faaliyet gösteren Türk derneklerini terörist ilan ettiler, hedef haline getirdiler.
*
E yetti gari...
Şu Alman vakıflarının Türkiye’deki faaliyetlerine dur demek gerekiyordu.