Suriye’de Esad’a karşı savaşırken öldürüldü. E nasıl olur diye bakılınca... Sayın devletimizin, güya müebbete çarptırılan bu arkadaşı 2010 senesinde serbest bıraktığı, yurtdışına çıkış yasağı bile koymadığı anlaşıldı.

*

Nasır E.
Reyhanlı’da 51 kişinin canına mal olan bombalamanın bir numaralı şüphelisi olarak aranan bu arkadaşın, Türkiye’den Suriye’ye Suriye’den Türkiye’ye bir senede 400 defa geçtiği... Birader hayrola, iki ülke arasında dolmuş mu işletiyorsun diye sorulmadığı... Allah muhafaza, eli silahlı köktendinciler rencide olmasın diye, folofoş haline getirilen sınır kapımıza güvenlik kamerası bile konulmadığı ortaya çıktı.

*

Mehmet Haşimoğlu.
Albaydı.
Madalyalı.
Tutuklandı.
Safrakesesinden ameliyat oldu. “Kaçma şüphesi var” diye, derhal cezaevine geri götürüldü. Komaya girdi. Komplikasyon oluşmuş, iltihap sarmıştı. Rapor al, heyet görsün, inceleyelim falan derken... Tekrar hastaneye gittiğinde bilinci kapalıydı. Solunum cihazına bağladılar. Gene ameliyat. Öldü. Ve dün iddianamesi açıklandı... Hakkında “takipsizlik” kararı verilmiş!

*

Aferin.
Hep işte böyle geberene kadar takip edin bu Atatürkçü teröristleri...
Ki, maazallah kaçmasınlar.