"Gene" tartışılan bu.

*

Kızlarımız sadece "18 yaşını doldurduğu zaman" türban taksaydı, "türban üniversiteye girmeli mi" tartışması, yeterli olabilirdi belki.

Halbuki...

Kızlarımız sadece "reşit olduktan sonra" türban takmıyor; henüz 10-11 yaşındayken takıyor veya taktırılıyor.

Dolayısıyla...

Üniversiteye türbanla girecekse...

Liseye de türbanla girecek mi?

İlkokula?

Öğrenci türbanla girecekse, öğretmenin de türbanla girmesinin ne sakıncası var?

Veya, öğretim üyesinin?

*

Türbanı "inancı gereği" takıyorsa...

Çarşafı da "inancı gereği" giyiyor.

Çarşafla da girecek mi?

Türban için "kişisel özgürlüktür" derken, çarşaf için "kişisel özgürlük değildir" diyebilir misin?

*

Ulemaya mı soracaksın?

Yoksa, işine geleni "din"le, işine gelmeyeni "hukuk"la mı tarif edeceksin?

*

Çarşafla girerse, ki girer...

Sarıkla da girecek mi?

Mecbur mu cekete, kravata?

Cüppeyle niye girmesin?

Sen değil misin "sana ne" diyen...

"Sana ne?" demezler mi adama?

*

Veya spor... Yetenektir.

İlla "okul" gerekmez.

Farz edelim, türbanlı bir kızımızın doğuştan kabiliyeti var, voleybolcu, hentbolcü, halterci... Ve, milli...

"Milli takımda türbanla oynamak istiyorum" derse, ne denilecek?

*

"Spor başka şey, dine-siyasete karıştırmayalım, bu özgürlük sadece üniversite için geçerli" dersen...

"Anayasal hak" olarak üniversiteye, spor akademisine türbanla giriyorsa, "milli forma"yı türbanla niye giymesin?

*

Özetle...

"Türban üniversiteye girmeli mi" sorusu, hem eksiktir, hem de yanıltıcıdır.

*

ÖSS dediğin...

Tek soruyla olmaz!

"Ampul aydınları"mızın, üniversiteye girmeden önce, kıvırmadan, mertçe, yukarıdaki soruları cevaplaması zorunludur.