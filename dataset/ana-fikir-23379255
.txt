*
Milli İstihbarat Teşkilatı’nın devletin zirvesine verdiği brifingde, yerel kaynaklardan edinilen bilgilere göre... “Beşar’ın bacanağıyla eniştesi tarafından dolduruşa getirildiği, eltisigillerle küs olan Esma Esad’ın görümcesiyle abla-kardeş gibi olduğu değerlendirilmektedir” denildi.
*
Kamu Düzeni Müsteşarlığı’nda Genelkurmay’ın katılımıyla gerçekleştirilen koordinasyon toplantısında, Emniyet Genel Müdürlüğü’yle Jandarma İstihbarat’ın mülteci kamplarındaki teknik takip raporları ele alındı... “Beşar’ın İran konusunda kayınçosunun, Rusya konusunda baldızının etkisinde kaldığı, kayınpederin daha çok Çin’e yakın olduğu, Esma Esad’ın bu kriz ortamında Dubai’ye tatile giden yengesini kaynanasına şikâyet ettiği” belirlendi.
*
Milli Güvenlik Kurulu’nun dokuz saat süren kritik toplantısından sonra yapılan yazılı açıklamada, Suriye’deki son gelişmelerin masaya yatırıldığı... Beşar’ın annesiyle dünürlerinin arasının limoni olduğu, Beşar’ın kaynatasının torunlarının hatırı için Beşar’ın annesine katlandığı... Sülalede istikrarın sağlanması için, Beşar’la Esma’nın görücü usulü evlenmelerine vesile olan Fatmanım teyzeyle Burhan bey amcanın devreye sokulduğu... Putin’in kayınvalidesiyle Ahmedinecad’ın halasının Cenevre’de yapacağı tarihi buluşmanın, Netanyahu’nun teyzesi tarafından dikkate değer bulunduğu bildirildi.
*
Bu arada...
CIA’den yapılan açıklamada, Obama tarafından sırtı sıvazlanarak gönderilen Türk hükümetinin, Suriye meselesini, ahaliye çaktırmadan ufak ufak, Aileden Sorumlu Devlet Bakanlığı’na devrettiği belirtildi.