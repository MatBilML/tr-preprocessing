Daha önce hurma’ya vermişlerdi başbakanımızın adını... Bizzat, AKP milletvekili açıklamıştı. Ramazan için Lübnan’dan ithal edilen en kaliteli hurmaya, Recep Tayyip Erdoğan Hurması demişlerdi.
Sri Lanka’nın Türkiye fahri konsolosu olan arkadaş ise, sırf hurma’yla olmaz deyip, orkide’ye vermişti başbakanımızın adını... Sri Lanka’da laboratuvarda üretilen salkım yapraklı orkide türüne Dendrobium Recep Tayyip Erdoğan adını monte edip, Britanya Kraliyet Bahçecilik Kurumu’nda tescil ettirmişti.
Hurma oluyorsa, orkide oluyorsa, ağaç niye olmasın?
O da oldu...
Kaş Orman İşletme Müdürlüğü, sevgi ağaçları projesiyle, 500 yaşındaki bi anıt ağacı, Recep Tayyip Erdoğan Ağacı yaptı.
Akçakale Kaymakamlığı basın bürosundan müjdelenen resmi açıklamaya göre, çadırkentte dünyaya gelen Suriyeli üçüz bebeklere, Recep-Tayyip-Erdoğan adları verildi... Ki, “en az üç” dediğin, işte böyle olurdu.

Rize Üniversitesi’nin adı, zart diye değiştirildi, Recep Tayyip Erdoğan Üniversitesi yapıldı.
- Nerden mezunsun?
- Recep Tayyip’ten.
Recep Tayyip Erdoğan Stadyumu var. Recep Tayyip Erdoğan Feribotu var.
Caddesi var.
Bulvarı var.
Parkı var.
Tayyip Erdoğan Mahallesi var.
Türk Lirası’na simge yaptılar...
Tayyip Erdoğan’ın baş harfleri.
İstanbul Büyükşehir Belediyesi’nin ürettiği tramvay vagonları sefere başladı...
Adı, RTE.
Güya İngilizce yazmışlardı, Railway Transport Equipment diye, baş harfleri RTE.
Tercüme edince, Raylı Taşıma Ekipmanı oluyor, ki, gene RTE.
Ordu sanayi ve ticaret odası, Ordu-Giresun havalimanının, Recep Tayyip Erdoğan Havalimanı olmasını önerdi... Başbakanımızın cuma namazlarını kıldığı Aksa Camisi’nin adı, Recep Tayyip Erdoğan Camisi olarak değiştirildi, cemaatin tepkisi üzerine vazgeçildi.
AKP genel başkan yardımcısı, “Allah’a yemin ederim ki, bütün meselelerin çözülmesinde en yetkili lider Recep Tayyip Erdoğan’dır, Türkiye’nin ilelebet ve ebedi başkanıdır” derken... Avrupa Birliği Bakanı, sayın başbakanımızın doğmasına vesile olan Rize, İstanbul ve Siirt’i “mübarek şehirler” ilan etti... Ki, zaten AKP Bursa milletvekili, başbakanımıza dokunmamızın bile ibadet olduğunu söylemişti.
E vaziyet böyleyken...
Anayasadan Türk kelimesini çıkarınca, Türkiye’ye ne ad vereceğiz filan diye tartışılıyor ya...
Daha ne adı arıyorsunuz birader!