Bugün, Türkiye’de, Dünya Futbol Şampiyonası başlıyor. Salı günü de, milli takımımızın İngiltere ile maçı var.

*

Kadromuz şöyle...

*

Kaptan, Adem Püskül.

Sol ayağı yok. İngilizce öğretmeniydi, asteğmen olarak Şırnak’tayken, mayına bastı.

Defans, İsmail Temiz.

Sağ ayağı yok. Özel Kuvvetler’de uzman çavuştu. Bingöl’de mayına bastı. "Patlama oldu, havalandım, yere düştüğümde bir de baktım ki, botumun sadece bilek kısmı kalmış. Şu anda tek kramponum var, öbürünün nerede olduğunu düşünmek istemiyorum."

Santrfor, Ali Budak.

Sağ ayağı yok. Şırnak’ta mayına bastı. "Aslında sağ ayağımla vururdum topa, sağ bacağım gitti, sol ayağımla vurmayı öğrendim, mutluyum, kaç kişiye nasip olur ki milli takım forması..."

Sol açık, Rahmi Özcan.

Sol bacağı yok. Takımın gençleri, Oğuz ve Barış gibi, 16 yaşında... Sol bacağı doğuştan 30 santim kısaydı, 10 ameliyat geçirdi, protez takılması için, kestiler.

Kaleci, İlhan Elmalı.

Sağ kolu yok. Samsunspor’un altyapısında yetişti, Tanju Çolak ile oynadı, Yıldız Milli Takım’a seçildi, jeofizik mühendisi oldu, yüksek gerilim hattına kapıldı, sağ kolunu kaybetti. "Rakipler, olmayan kolumun tarafına vuruyor yetişemeyeyim diye, ona göre idman yapıyorum" diyor.

Orta saha, Ali Özduman.

Sol ayağı yok. Şırnak’ta mayına bastı. "İki ayağım varken, futbol oynamayı beceremezdim. Tek ayakla milli forma kısmet oldu. Annem, kalan tek ayağımı sakatlayacağım diye korkuyor, idmanda sakatlandığımda ona söylemiyorum."

Menajer, Uğur Özcan.

Sol ayağı yok. Askerliğinin bitmesine 15 gün kala, Şırnak’ta mayına bastı. Eski kaptanımız.

*

Ampute milli takımımız bu.

*

Ampute, el ya da ayağından birinin olmaması anlamına geliyor. Kanadyen yardımıyla oynanıyor. Kanadyen, bildiğin koltuk değneği.

Ampute futbol, bizde, 2003’te başladı. Silahlı Kuvvetler, gazilerimizden takım kurdu. Futbol Federasyonu, işe sarıldı... Şu anda 7 takımımız var.

Kurallar, hemen hemen aynı. Ama ofsayf yok. Yarı sahada oynanıyor. İki hakem yönetiyor. Kale, biraz ufak. Kaleci olman için, illa ki, kolunun olmaması lazım. Protezle oynamak yasak. 1 kaleci, 6 oyuncu, 7’şer kişiyle oynanıyor. 7 yedek. Sınırsız değiştirebilirsin. 25’er dakikalık 2 devre. Her devrede 1 dakikalık 1’er mola hakkın var. Mola, maçın sonuna ekleniyor. Top, aynı, FIFA standartlarındaki top.

İlk Dünya Şampiyonası, 2005’te Brezilya’da yapıldı. 2006’da Rusya’da... Ve, 3’üncü Dünya Şampiyonası’na Türkiye ev sahipliği yapıyor. "Bugün" Antalya’da başlıyor.

Brezilya, İran, Özbekistan, Ukrayna, Sierra Leone, Nijerya, Rusya, İngiltere, Gana, Liberya, Fransa, Hindistan ve Türkiye katılıyor.

Günde 5 maç. Eleme yok. Her takım, birbiriyle oynayacak. En çok puan toplayan iki takım, 22’sinde final oynayacak. İlk maçımız "salı günü" İngiltere ile... Favoriler, Sierra Leone ve Rusya.

*

Maçın galibi oluyor. Mağlubu olmuyor. Çünkü daima "yaşama sevinci" kazanıyor.

*

Başta, futbolcularımız... Futbol Federasyonu Başkanı Haluk Ulusoy, Futbol Federasyonu Engelliler Koordinasyon Kurulu Başkanı Ömer Gürsoy, Türkiye Bedensel Engelliler Spor Federasyonu Başkanı Demirhan Şerefhan ve ana sponsor Ülker Grubu olmak üzere, emeği geçen herkese teşekkür borçluyuz.

*

Ve, son not:

Her şeyi Roj TV’den beklemeyelim... Lütfedip kamera gönderelim.