*
“Şok... Şok... Şok... Playboy yıldızı Anna Nicole Smith, haftada bir gün zevk için
Edirne Genelevi’ne gelerek ücretsiz amme hizmetinde bulunuyor sayın seyirciler!”
*
N’oldu biliyor musunuz?
Kuyruk oldu!
Edirne Valisi açıklama yaptı...
“Öyle bir hanım çalışmamaktadır!”
*
Halbuki, programın başında sonunda “Bu bir mizah programıdır” yazıyordu.
İnandıramadılar.
*
“Çevireceğiniz numaradan önce Graham Bell’in doğum tarihini tuşlarsanız, telefonla bedavaya görüşebilirsiniz” diye haber yaptılar... “Benim telefon galiba arızalı” diye hücuma uğrayan Telefon İdaresi, ertesi sabah beyanat vermek zorunda kaldı; resmi kurum olduğu için “Manyak mısınız” diyemedi, “Külliyen yalan” dedi.
*
Adnan Menderes döneminde gizli bir projeyle uzaya gönderilen, ancak, daha sonra ödenek yetersizliği nedeniyle geri getirilemeyen Türk astronotun oğlunu çıkardılar canlı yayına... Millet ağlamaktan helak oldu zavallı yavrucağın dramına... Mermiyi dişiyle yakalayan adamı gösterdiler, kendini vurduranlar oldu! Klozetten çıkıp, insanların kıçını ısıran yaratık haberi de yaptılar, Cine 5 şifresini kıran sprey haberi de... Laboratuvarda tüplü müplü bir deney yaptılar, “Sigara paketlerindeki parlak kâğıtlarda gümüş var, işte böyle ayırabilirsiniz” dediler, adamın biri malı mülkü sattı, belediyenin çöp ihalesini aldı.
*
700 hafta yayınlandı!
*
Sonra kaldırıldı...
Çünkü, zor oldu ama, gerçek olmadığı 700 hafta sonra nihayet anlaşıldı ve izlenme oranı düştü.
*
Nedendir bilmem, aralarında benim de bulunduğum 137 gazetecinin desteğiyle gerçekleştirilecek olan Balyoz Darbesi’ni okuyunca,
“Şok” geldi aklıma.
*
Şok... Şok... Şok...
F16 düşürtecekler.
Cami bombalayacaklar.
Halka ateş açılacak.
200 bin kişi tutuklanacak.
On yüz milyon baloncuk olacak.
*
E haliyle soruyor bazı okurlar:
“Ne diyorsunuz bu işe?”
*
Ne diyeyim kardeşim... Edirne Valisi bi açıklama yapar herhalde.