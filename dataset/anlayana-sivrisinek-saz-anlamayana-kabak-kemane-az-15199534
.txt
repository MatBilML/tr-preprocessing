*
Şimdi diyeceksiniz ki, “Kardeşim, geçen yılın ilk üç ayında 14.5 küçülmüş olan Türkiye, bu yılın ilk üç ayında 11.7 büyüdüyse, büyümüş müdür, büyümüş de küçülmüş müdür?”
*
Ekonomiden anlamadığınız belli.
İzah edeyim...
*
Yalova’nın Kazımiye Köyü’nde Turan Bektaş var, çiftçi... “Bu yılın ilk üç ayı”nda 87.5 kilo kabak yetiştirdi. İstanbul Sebze Hali’ne gönderdi. Kendisine 87.5 kilo kabak karşılığında, 1 lira 66 kuruş ödendi.
*
Çünkü... Kabağın kilosunu 20 kuruştan, toplam 17 lira 50 kuruşa satın almışlar; navlun, stopaj, kaadeve, komisyon neticesinde 21 lira 84 kuruş masraf çıkararak, çiftçi Turan’ın sattığı kabaklar yüzünden 4 lira 34 kuruş borçlu olduğunu tespit etmişlerdi. Allah’tan, kasalar Turan’ındı... Kasalara el koyarak, 6 liradan saydılar, böylece 87.5 kilo kabak karşılığında, 1 lira 66 kuruş ödeme yaptılar.
*
“Bu yılın ilk üç ayı”ndaki rekor büyüme işte budur.
*
Çünkü... Aynı çiftçi Turan “geçen yılın ilk üç ayı”nda, aynı İstanbul Sebze Hali’ne 75 kilo domates göndermiş, aynı masraflar çıkarılmış, ancak maalesef kasalar da kurtarmamış, sattığı 75 kilo domates karşılığında 2 lira 60 kuruş üste para ödemek zorunda kalmıştı.
*
Topla alt alta...
“Geçen yılın ilk üç ayı”nda babayı alırken, “bu yılın ilk üç ayı”nda 1 lira 66
kuruş aldı.
*
E daha ne?
Beğenmiyorsan, kasanı da al git!