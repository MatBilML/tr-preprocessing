*

Aynen katılıyorum.

*

Çünkü, TBMM’de hakikaten araştırma yapılırsa, karşımıza çıkacak olan ilk hakikat... En hakikatli milletvekillerinin BDP milletvekilleri olduğu hakikatidir.

*

Mesela, mitinglerde oy isterken başka, seçildikten sonra başka konuşan BDP milletvekili gördünüz mü hiç? Var mı kendini kandırılmış hisseden BDP seçmeni?

*

Haklarında çuvalla dava var... Aralarında bir tane yolsuzluk dosyası var mı? Zimmetine para geçirmekle suçlanan, ihaleye fesat karıştırdığı iddia edilen? İş takipçiliği yaparken görülen?

*

Milletvekillerimizin çoğu, kendi emriyle terörle mücadele eden kendi silahlı kuvvetlerini rezili rüsva ediyor, aşağılama gırla gidiyor... Onlar kendi silahlı güçlerine toz konduruyorlar mı?

*

Ha bire yazılıyor, kardeşi dağda, kocası dağda, yeğeni dağda filan...

Öbürlerinin oğulları askerde nerede?

*

Apo’ya “sayın” diyorlar, “sayın” muamelesi görüp, 29 Ekim resepsiyonuna davet ediliyorlar; aksi olsa, hesabını sorarlar... Eski cumhurbaşkanları “sayın” muamelesi görüp, 29 Ekim resepsiyonuna davet edildi mi? Öbür partilerden merak edip, bunu soran milletvekili var mı?

*

İstanbul’da, Ankara’da, İzmir’de yaşayanlar kendini test etsin lütfen... Oy verdiklerinizden kaçını tanıyorsunuz, kaçını kaç defa gördünüz? Kendi seçmenine bağıran, azarlayan, korumalarına dövdürten BDP milletvekili gördünüz mü? Niye eskortla geziyor sizinkiler?

*

Genel başkanları değiştiğinde, çizgileri değişiyor mu? Görevden alınan veya hukuken yasaklanan genel başkanın arkasına dolanıp, kral öldü yaşasın kral diyorlar mı? Aynı konuda, farklı farklı açıklama yapıyorlar mı? Birbirleriyle çelişiyorlar mı? Kafaları karışık mı?

*

Dönekler mi?

*

Anayasa’ya uymadıkları çok açık... Peki, şu CHP dahil, BDP’den daha laik parti var mı? Tarikat işlerine giriyorlar mı, işlerine-içlerine karıştırıyorlar mı? Hem eşbaşkanlık koltuğunda, hem de milletvekili sayısında, kadına pozitif ayrımcılık uygulayan başka parti var mı?

*

BDP milletvekillerinin seçim bölgesinde, ormanı haşat edip santral-köprü yapabilir misin? Diyarbakır’da liman olsa, satabilir misin? BDP’ye oy verip, icraatını gördükten sonra elim kırılsaydı diyen var mı?

*

Teröre destek veriyorlar mı?

Veriyorlar.

İşini iyi yap o halde...

Verdirme.

*

Aynen katılıyorum İmralı’dakine... Hakikatleri Araştırma Komisyonu kurulsun kardeşim, hakikatlerle yüzleşsin toplum.