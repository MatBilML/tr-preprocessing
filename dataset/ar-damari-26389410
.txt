*
Herifin biri, 17 yaşındaki kuzenini zorla kaçırmış, imam nikâhıyla kapatmış, bir başkasından kıskanmış, kızcağızı bıçakla delik deşik ederek öldürmüş, güya 14 sene vermişler, alt tarafı dört sene yatıp Rahşan affıyla çıkmış.
Çıktıktan sonra, işe girmiş, aynı yerde çalıştığı bir arkadaşıyla tartışmış, tesadüfe bak, belinde ruhsatsız tabancası da varmış, çekmiş vurmuş, arkadaşı ölmemiş, ameliyat mameliyat kefeni yırtmış, ölmediğine göre çok önemli değil tabii, yaralamadan dört sene hapis cezası vermişler, ama, bi daha yapma diyerek cezayı ertelemişler, belindeki ruhsatsız tabancayla sokağa geri salmışlar.
Bu sefer, resmi nikâhla evlenmiş, resmen evliyken, dul bir kadınla yaşamaya başlamış, evimin tapusunu senin üstüne yapacağım demiş, iki sene tapu mapu yapmayınca, hır çıkmış, sen misin bağıran, kapmış baltayı, savurmuş, kadının kafayı ikiye bölmüş, güya 15 sene vermişler, alt tarafı altı sene yatıp çıkmış.
Çıktıktan sonra, bir başka kanaldaki izdivaç programına katılmış, e böyle pırıl pırıl damat adayı her zaman bulunmaz, kapanın elinde kalmış, Arap asıllı bi kadınla evlenmiş, neyse ki o kadını öldürmemiş, bir sene sonra boşanmışlar, talihsizlikler hep bu adamcağızı(!) bulmuş yani, şansını yeniden denemek için Ne Çıkarsa Bahtına programına katılmış.
*
Canlı yayında anlattı bunları... “Kader kurbanıyım” dedi. “Dürüst bir insanım, yalan söyleyemem, evlenmek, yuva kurmak benim de hakkım, 62 yaşındayım, şeker hastasıyım, bi su verenim olsun istiyorum” dedi. Alkışladılar.
*
İki imam nikâhı, bir kaçırma, bir zina, iki ceset, bir yaralama... Kader kurbanı!
*
Bu memleketin ne kadar arsızlaştığının, ne kadar yüzsüzleştiğinin göstergesidir bu... Utanma, sıkılma, ayıp gibi kavramların tedavülden kalktığının kanıtıdır.
*
Normalde, insan içine çıkamaması gerekenlerin, insanların gözünün içine baka baka “ne var canım bunda?” diye sormasının, başka izahı yoktur.
*
Dedim ya, TBMM televizyonu fezlekeyi boşuna sansürledi. Bunca rezaletten sonra, siyasetten elini eteğini çekmesi gerekirken, Meclis kürsüsüne çıkıp, şerefsizler alçaklar diye bağıranları seyretmektense... İzdivaç programında pişkin pişkin “dürüst bir insanım” diyen herifi seyretmek daha öğreticiydi.