Şeyh.

Bizim İETT garajını alıp, sonradan araziye uyan Dubaili’nin damadı.

Manchester City’nin sahibi.

Aile servetleri 50 milyar dolarcık.

*

"Arkadaş, bende bok gibi para var, kimi alayım?" demiş...

"Kaka"yı al demişler!

150 milyon Euro veriyor.

*

Böyle bunlar...

En zengin 100 İsrailli’yi seç.

Yanına en zengin 100 Arap’ı yaz.

Araplar, İsraillileri satın alır.

*

Ama, işin orasında değilim...

*

Önceki gün Star Haber’de, bir Filistinli’yle evli olan ve Gazze’de mahsur kalan dört çocuk annesi Türk, Kevser Hanım’la telefon bağlantısı yaptık.

"Kalp hastası bebeğim ölmek üzere, sütümüz bitti, mama yok, elektrik yok, pencereden dışarı bakamıyoruz, sokaklar ceset dolu, Türkiye’deki ailem arıyor, Kudüs’teki konsolosluk arıyor, çıkın oradan diyorlar, çıkalım da nasıl çıkalım, nereden çıkalım" dedi.

*

Hayır...

"Müslümanlık mevzuunda mangalda kül bırakmayan Arap, bir futbolcuya 150 milyon Euro vereceğine, niye oradaki bebelere süt göndermiyor" demeyeceğim.

İşin orasında da değilim...

*

2 bin Türk var Gazze’de.

2 bin Türk.

Biri Kevser’in bebeği.

TC vatandaşı.

*

Ağlıyorsun, tribünlere oynuyorsun ama, TBMM’yi toplayıp İsrail’i "resmen kınama"ya maçan yetmiyor...

Tel Aviv’deki büyükelçimizi geri çağırmaya da korkuyorsun, cıs...

Anladık.

Çıkarsana kardeşim oradan vatandaşlarımızı... Yaralı Filistinlileri getirip hastanede poz vermeyi biliyorsun da, kendi vatandaşlarımızı niye getirmiyorsun? Perşembenin gelişi çarşambadan belli değil miydi? İşgal başlamadan önce yılbaşı gecesi şov yapıp Arabistan’a filan gideceğine, çekip alsaydın ya vatandaşlarımızı... Üstelik, çok geç değil henüz, yağamasan bile, gürlesene... "Bir Türk’ün kılına zarar gelirse, ilişkimi keserim" desene...