Yargıtay Cumhuriyet Başsavcısı’nın temelli kapatma istemi neticesinde, Anayasa Mahkemesi tarafından laiklik karşıtı fiillerin odağı ilan edilen hükümetin, ismi Ali Dibo hadiselerine karışan ve dokunulmazlığının kaldırılması için Meclis’te dosyası bulunan avukat Adalet Bakanı, telefonlarımız kanunsuz şekilde dinleniyor diyen Yargıtay Cumhuriyet Savcısı ve aynı zamanda Yargıçlar ve Savcılar Birliği Başkanı olan Savcı’nın şikâyeti üzerine, telefonları dinleyen ilgililer hakkında Cumhuriyet Savcısı’na soruşturma izni veren Sincan 1’inci Ağır Ceza Mahkemesi Başkanı Hâkim’in, ki, bu Hâkim, Cumhurbaşkanı’nın ve Başbakan’ın yargılanması yönünde görüş beyan eden Hâkim’dir, meslekten atılmasını ve 4 ila 20 sene hapse tıkılmasını, aynı zamanda, telefonlarımız kanunsuz şekilde dinleniyor diyen Yargıçlar ve Savcılar Birliği Başkanı olan Yargıtay Cumhuriyet Savcısı’nın da meslekten atılmasını ve mümkünse hapse tıkılması ihtimalinin değerlendirilmesini talep ederken, söz konusu avukat Adalet Bakanı’nın amiri olduğu Adalet Bakanlığı Teftiş Kurulu’nun, İstanbul Özel Yetkili Ağır Ceza Mahkemesi’nden aldığı izinle, telefonları kanunsuz şekilde dinledikleri iddia edilen Ergenekoncuları soruşturan Cumhuriyet Savcıları’nın amiri konumundaki İstanbul Cumhuriyet Başsavcısı’nın ve İstanbul Adliyesi’nin telefonlarını Ergenekon soruşturması kapsamında dinlettiği ve bu arada, Yargıtay santralı ve Yargıtay Birinci Başkanlığı’na ait telefonların da kanunsuz şekilde dinlendiğinin ortaya çıkması üzerine, Yargıtay Başkanlar Kurulu’nun inceleme başlattığı anlaşılmıştır.

*

Gereği düşünüldü...

Arapsaçına dönen bu davanın, Türkiye Cumhuriyeti Anayasası ve Türk Ceza Kanunu çerçevesinde halledilmesinin mümkün görülmediği, bu nedenle, Suudi Arabistan Adalet Bakanlığı ile temasa geçilerek, şeriat mahkemesinden ulema mütalaasının talep edilmesine ve bu bilirkişi kadı fetvasının Diyanet İşleri Başkanlığı marifetiyle Hâkimler ve Savcılar Yüksek Kurulu’na iletilmesine...