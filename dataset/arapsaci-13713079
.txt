*
Arap Bacı mesela...
Kuveytli midir?
*
Bacı bile değildir.
Erkektir.
*
Veya... Tombul tombul memeleri
vardır ama, sarışın Norveçli midir
ağıldaki Sarı Kız?
*
Üstelik, sadece köpekleri Arap diye çağıran bir anlayışımız olsa, gene iyi... Afgan Tazısı var, Pekin Ördeği var,
Alman Kurdu var. Çekik gözlü
müdür Japon Balığı?
*
Fenerbahçe kanarya, Galatasaray aslan, Beşiktaş kartal, Trabzon hamsi, Bursa timsah değil mi? “Horoz aslında Isparta’nın” desek, sokağa dökülmez mi Denizli? Kangalıyla Sivas, keçisiyle Ankara, kelaynağıyla Birecik, kedisiyle gurur duymuyor mu Van? Bakın, kedi dedim aklıma geldi... “Aslanım, kaplanım” diyorsun, kasım kasım kasılıyor, “Kedi” diyorsun, mahkemeye veriyor! Halbuki, akraba değil mi onlar? Memleketin adı, “hindi” bu arada.
*
Balina Aydın.
Dana Ferhat.
Piton Pakize.
Fil Bahadır.
Özal’ın papağanı Cabbar.
CHP’nin kedisi Şerafettin.
*
“Yılmaz Bey” diye İngiliz tayı var.
“Özdil” diye Arap atı var.
Sülalece gurur duyuyoruz.
*
Yusuf’un oğlu mudur Yusufçuk?
*
Çünkü, biz sadece hayvana insan ismi takan değil, aynı zamanda, insana
hayvan ismi takan bir anlayıştan da geliyoruz... İnek Şaban, Küçük Ceylan, Panter Emel, Balık Ayhan.
*
Yunus Emre.
*
Türkiye’nin en zengini, Koç.
Meclis Başkanı, Şahin.
Burhan Kuzu var abi.
*
Cumhurbaşkanı, akrep.
Başbakan, balık.
Baykal, yengeç.
Bahçeli, oğlak.
Genelkurmay Başkanı, boğa.
Burç olarak.
*
Demem o ki...
Kastedilen Arap başka.
Bahsettiği Arap başka.
*
Bırak aşağılamayı...
İnsan sevmediğini besler mi?
*
“Köpekleri bile Arap Arap diye çağıran bir anlayış var maalesef” diyor ama, her konuda olduğu gibi, bu konuda da, “ak”la “kara”yı karıştıran bir Başbakanımız var maalesef.
 