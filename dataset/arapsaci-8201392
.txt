Fotoğraflar için tıklayın

"Araplaşıyor muyuz?"

Hayır.

Araplara haksızlık etmeyelim.

*

Mesela, Ürdün Kraliçesi Raina...

Kuveyt doğumlu, Filistinli.

Başı açık mı?

Açık.

Suriye first lady’si Esma, sarışın...

Ne malum?

E görüyoruz.

Mısır first lady’si Suzan Mübarek?

Açık.

Fas Kraliçesi Laila Salma?

Açık...

Kızıl saçları var... Geçenlerde kızı oldu, hastanede çekilmiş fotoğrafından biliyorum.

Cezayir first lady’si Amal Triki?

Açık.

Libya Lideri Kaddafi’nin top modelleri kıskandıran doktor kızı Ayşe, saçlarını sarıya boyattı... Eskiden siyahtı.

Tunus first lady’si Leyla bin Ali?

Açık.

Hatta, Tunus Cumhurbaşkanı’nın oğlu Muhammed Ali Mabrouk, gizlice İstanbul’a geldi, Reina’ya bir sarışınla girerken yakalandı, tam "çapkınlığa geldi" demeye hazırlanıyorduk ki, meğer eşiymiş.

Ya, Katar?

Cumhurbaşkanımız oradaydı iki üç gün önce... Katar Emiri’nin eşi Sheikha Mozah binti Nasır el Missned, "Hello" dergisinden fırlamış gibiydi... Sophia Loren’in gençliğine çok benziyor. Sanırım o nedenle Sophia Loren tarzı, saçlarını açıkta bırakan tülbent benzeri bir şey takıyor. Saçları kahverengi, uzun, beline kadar iniyor.

Saddam’ın ilk eşi Sacide, açık.

İkinci eşi Samira, açık.

Kızları Rana, Raghad, Hala, açık.

Gelinleri de.

Rahmetli Arafat’ın eşi?

Süha Arafat, açık.

Pekiii...

Birleşik Arap Emirlikleri Başbakanı ve Dubai Veliaht Prensi Şeyh Muhammed bin Raşid el Maktum’un eşi?

Hani şu garajı alan Şeyh’in eşi?

Prenses Haya.

Ürdün eski Kralı Hüseyin’in üçüncü eşinden, en büyük kızı... Bu nedenle, hem Dubai Prensesi, hem de Ürdün Prensesi... Sporcu, binici... Üstelik, öyle böyle sporcu değil. 2000 yılında Avustralya Sydney’de yapılan olimpiyatlara Birleşik Arap Emirlikleri adına katılan milli sporcu...

Kadın haklarının ateşli savunucusu.

Arap kızlarının umudu.

Prenses Haya...

Açık.

*

Anlaşılan o ki...

Bunlarda imam hatip liseleri yok.

Nasıl giyineceklerini bilmiyorlar!