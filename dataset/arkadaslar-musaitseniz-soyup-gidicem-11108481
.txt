Ankara’da PTT soyuldu.

Karabük’te PTT soyuldu.

Samsun’da PTT soyuldu.

Antalya’da PTT soyuldu.

*

Kovboy filmlerindeki posta arabaları gibi, ha babam PTT soyuluyor... Ama bizim Jesse Jamesler, biraz acemi!

*

Bi tanesi paraları döktü kaçarken.

Bi tanesi bıçağı düşürdü elinden.

Biri hesapta otomobille sıvıştı...

Plaka kabak gibi!

Ankara’dakini soyan kira kontratını düşürdü iyi mi... Üstünde adresi yazıyor.

*

Bi tanesi güya "tabancam var" diye tehdit etti, tabancayı sardığı gazete bi açıldı ki, içinde saç kurutma makinesi var!

Diyarbakır’daki daha fena...

Kemerinden tabancayı çıkarırken kendini vurdu, üstelik iki defa, soyulan PTT’ciler ambulans çağırdı, kasığında iki mermiyle hastaneye kaldırdılar.

*

Senin benim gibi insanlar.

*

Yakalanınca anlatıyorlar...

"Kredi kartı borcum var."

"Evime haciz geldi."

"9 aydır işsizim."

*

Hem vallahi hem billahi, bi kelime abartı yok, polis şefi arkadaşım anlattı, İçerenköy PTT soygunu aynen şöyle olmuş...

Soyguncu vatandaş, elinde oyuncak olduğu tahmin edilen tabancayla geliyor, "Arkadaşlar, 1.350 lira borcum var, lütfen bu parayı verin gideyim" diyor! Tarihin en nazik eşkıyası... 1.400 lira verseler, almayacak... Kasadan çıkarıp sayıyorlar, 350, 600, 770, 980, 1.350 lira... Veriyorlar, teşekkür ediyor, gidiyor.

*

Polis gülmekten yakalayamadı henüz!

Enselendiğinde, 15 sene yiyecek.

*

Teğet budur...

Eskiden kredi kartı borcundan batan vatandaşlarımıza af çıkarıyorduk, bu gidişle, yakında, kredi kartı borcu yüzünden soyguncu olan vatandaşlarımıza af çıkarmak zorunda kalacağız.