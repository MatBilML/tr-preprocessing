Yoksulluk sınırı, 2.271 lira.

Kim diyor bunu?

Türk İş.

*

Ne oldu asgari ücret?

435 lira.

Kim imza attı buna?

Türk İş.

*

"Asgari ücret, insan onurunun gerektirdiği yaşam düzeyini karşılamıyor. Karın tokluğuna çalışmak için gereken gıda harcamasına bile yetmiyor."

Kim demişti bunu?

Türk İş.

*

"Başarılamayan bir olayı başardık... Asgari ücreti belirlemek için, hükümet, işveren ve işçi, ilk kez oybirliği ile karar aldık."

Bunu kim diyor?

Türk İş.

*

E bu durumda, bize diyecek laf bırakmıyor Türk İş.

*

Üstelik, laf söylemeye kalksak, hemen, "Memleketin eti ne, budu ne? Almanya kadar zengin ol, o zaman sen de Almanya kadar asgari ücret verirsin" diyorlar.

Diyorlar ama...

Türkiye’de asgari ücretin belirlendiği saatlerde, KKTC’de de asgari ücret toplantısı vardı mesela.

Kaç oldu orada?

1060 lira.

*

"Ana"vatan 435.

"Yavru"vatan 1060.

Hani et-but?

*

İyisi mi, "güvendikleri dağlara karlar yağan" işçi kardeşlerimize "kendi düşen ağlamaz" diyelim.

Zammın, 3 çeyrek bilet.

Belki de sana çıkar!

Hem zaten...

Her şeyi hükümetten bekleme.

"Devlet baba" vermedi, tamirhanedeki şöminenin önünde bekle, bakarsın "Noel baba" verir.