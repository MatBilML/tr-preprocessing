*
Kadınlar eşlerini evlatlarını, evlatlar babalarını anlattı.
*
Pilot tuğgeneral Mustafa İlhan’ın oğlu Batuhan, 18’ine yeni girdi, “bizden aldıkları sadece vakit değil, hayatımızı aldılar” dedi. Deniz kurmay albay Baybars Küçükatay, 21 senelik hizmetinin 17 senesini denizde geçirdi, Türkiye’nin en genç firkateyn komutanıydı, kızı Beray henüz altı yaşında... Beraycığım, iki buçuk senedir annesiyle yaşadığını, babasının eve gelemediğini, yüzünü bile göremediğini, sanki tutuklu gibi olduğunu, babasıyla balık tutmak istediğini, babasıyla resim yapmak istediğini, babasıyla okula gitmek istediğini söyledi. Deniz kurmay albay Derya Günergin’in kızı Rüya, müthiş şiirler yazar, şiir gibi tarif etti, “kin duyarak büyümemizi istemediği için, annem beni ve kardeşimi mahkemeye götürmüyordu, asla kin duymuyorum ama, kızgınım, hani birileri evinize girip eşyalarınızı çalsa ne hissedersiniz, onun gibi, birileri hayatımıza girdi, babalarımızı çaldı.”


*
Pilot kurmay albay İsmet Çınkı’nın kızı Ece, kahraman babasına olan inancını hiç yitirmediğini, babasından güç aldığını anlattı, babasından şarkı dinlemeyi çok özlediğini söyledi. Emekli tümamiral Semih Çetin’in kızı Simay, “ailece birlikte olmanın ne demek olduğunu unuttum, mesela ailece yemeğe çıkmanın neye benzediğini unutmuş durumdayım, arkadaşlarım bana tatilde nereye gidiyorsun diye soruyor, nereye gideceğim, tatilde açık görüşe gidiyorum, eve geldiğimde babamı göremiyorum, babamı telefonla bile ne zaman arayacağımı başkaları belirliyor, buna dayanamıyorum” dedi. Pilot tümgeneral Ayhan Gümüş’ün kızı Selin ise, annesi o dönem rahatsız olduğu için, babasının aileyi kendisine emanet ettiğini anlattı ve gencecik yaşta üstlenmek zorunda kaldığı sorumluluğu, şöyle özetledi: “Evin prensesiyken, evin babası rolüne geçmek, kolay değil.”
*
Ve, geceye damgasını vuran...
Atahan. Küçük dev adam.
*
Sınıfının birincisi, iki defa erken terfi alan, yaşıtlarından beş sene ilerde giden, firkateyn komutanı, Maltepe’den arkadaşım deniz kurmay albay Erdinç Altıner’in oğlu... Anlattı.
*
“Benim babam, ne olursa olsun olumlu bakar, bana her zaman umut verir, geçecek bu dönemler diyor, şimdi bir tecrüben var artık diyor, hayatta nasıl davranacağını daha çok biliyorsun diyor, kendimi büyümüş gibi hissediyorum, birçok insanın daha büyük yaşlarda yaşayabileceği kötü bir tecrübeyi, ben bu yaşta yaşayıp akıllanıyorum.”

*

“Derslerime daha çok asılmış durumdayım. Notlarımı iyice yükseltip, hemen sınavın açıklandığı gün babama söylemeye çalışıyorum. Babamın daha çok gururlandığını telefondan bile hissedebiliyorum.”
*
“Babam açık görüşlerde annem ve babaannemle de konuşmak istiyor, onları yalnız bırakıyorum, oradaki diğer arkadaşlarla oynamaya çalışıyorum, yaş açısından ben birazcık büyüğüm, onlara da moral vermeye çalışıyorum.”
*
“Babamla en çok, oyuncak mağazasına bakmayı severdim. Ne zaman şunu beğendim desem, bana öğüt verirdi, önce onunla ne yapacağını düşün, sonra al derdi.”
*
“Babamı özledim. Ne olursa olsun, bir gün boyunca vakit geçirmek isterim. Maç seyretmek isterim, gezmek isterim, sonra yine oyuncak mağazasına bakmak isterim.”
*
“Babamın tutuklandığını öğrendiğimde, tutuklanırsa tutuklansın, şeref duyarım dedim. Şeref duyarım. Çünkü, benim babam burada şerefiyle tutuklanıyor, vatan haini olmadığını herkes biliyor.”

*

“Ben de babam gibi subay olmak istiyorum ama... Ben de babam gibi başarılı olursam, bana da bu darbeyi yaparlar diye biraz korkuyorum.”
*
Henüz 9 yaşında.
*
Anlattıkça büyüdü...
O anlattıkça, Türkiye utancından küçüldü, küçüldü, küçüldü.
*
Çünkü...
Hırsız baba-oğullar memleketi soyuyor, baştacı ediliyor. Babaları çalınan oğullara-kızlara ise, bunlar reva görülüyor.