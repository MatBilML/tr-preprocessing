“Sümüklü”ymüş.

Kayseri gibi olmalıymış.

“Türkiye’ye dışardan yatırımcı gelse, biz ona beş tane şehir göstersek, İzmir’in cazibesine kapılmaması mümkün mü? Kültür meselesi bu... Osmanlı’da ve Türkiye Cumhuriyeti’nde İzmir kadar gelişmiş neresi var... Demokrasinin en güçlü sesiolmuş başka neresi var.”

Kim diyor bunu?
Kayserili Abdullah Gül.

“Mantı”klı çünkü.

“Kültür meselesi” denince, aklıma geldi... Kayseri’deki milattan önce 2 binlere ait Kültepe Höyüğü’ne zahmet edip bakarsan, çiviyazılı tabletlerde kimin adını görürsün? Smyrna’nın!

Kayseri ahalisi 4 bin senedir güzel İzmir için yanıp tutuşur, 4 bin senedir... Sanırım o aşk nedeniyle, Kayserili Cumhurbaşkanı’nın akrabaları Kayseri’de değil, İzmir’de yaşıyor.

Pekiii...
Konya’da kaç İzmirli yaşıyor?
2 bin.
İzmir’de kaç Konyalı yaşıyor?
60 katı.
120 bin.

“Biraz güzelleştirin örnek gösterdiğiniz Konya’yı da, İzmir’e göç etmek zorunda kalmasınlar” demeyeceğim... Aksine “kim olursan ol”sun, gelsin. Çünkü, dünyanın en büyük Mevlânâ heykeli var İzmir’de...

Hem zaten, madem belediyecilik işlerinden bu kadar iyi anlıyor, Van milletvekili Hüseyin Çelik... Van Belediyesi’ni niye BDP’ye kaptırdı AKP?

Laf BDP’ye gelmişken... “İzmir’e selamlarımı iletiyorum” diyen kim?

Apo.

İnanmayan, PKK haber ajansının arşivini açsın; bayram mesajı olarak yayınladı... Bölücünün bile yurtsever duruşuna saygı gösterdiği tek şehirdir.

Bakın, iki sene önce “Eminim ki, Fethullah Gülen Türkiye’ye dönerse, İzmir’e yerleşir, çünkü, rahatsız edilmeden yaşayabileceği tek şehirdir” demiştim... Vay efendim, sen misin diyen... “Hocaefendiye gâvur demek istiyor, Kemalist köpek, dinsiz” filan diye kusmuşlardı.

Sonra ne oldu?
Bazı gazeteciler ABD’ye elini öpmeye gidip, “En çok neyi özlediniz?” diye sordu. “İzmir’i özledim” dedi... Birer tane kol saati hediye edip, uğurladı.

Adama böyle takarlar kol saatini!