Yeni Asır’dayım.
Galatasaray’ın Avusturya’da maçı var, taraftarlar için İzmir’den uçak kalkıyor. Enteresandı... 100 küsur taraftar Afyon Sandıklı’dan gelmişti. Galatasaray’a adeta sevgi seli vardı Afyon Sandıklı’da... Maçtan sonra vaziyet anlaşıldı. Herkes döndü, Afyon Sandıklılılar hariç! Çünkü, uyanığın biri
maça gidicez ayaklarıyla toplu vize almış, 100 küsur işsiz Sandıklılı kapağı Avusturya’ya atmıştı. Takım stada, bunlar hemşoların yanına... Ara ki bulasın tabii.
Bugün koşulacak Avrasya maratonuna
bu gözle bakmakta fayda var. Beş bin civarında Afrikalı atletin kayıt yaptırdığı söyleniyor... Beş yüz Afrikalı katılırsa, ne âlâ!
Organizasyon komitesine “maratona katılmak istiyorum” diye mektup yazıyorlar, davet mektubu gönderiliyor, mektubu kapan, soluğu Türkiye’de alıyor, sonra araziye uyuyorlar.
Antalya’da 200 tanesi enselendi mesela... Atletizm federasyonu bi inceledi ki, milli atlet olduğunu iddia edip Runtalya maratonuna gelmek isteyenleri, memleketleri Kenya’da tanıyan yok. Trabzon maratonunda altı Etiyopyalı yakalandı. Son günlerde gecekondularda don-atlet basılan Tanzanyalılara bakılırsa, dünya mülteci rekoru kırılacak gibi görünüyor İstanbul’da.
Aslına bakarsanız, sportif olarak tırışkadan sayılsa bile, organizasyon açısından dünyanın en önemli maratonu Avrasya... Yetkililerimiz alt tarafı 850 dolarlık üyelik aidatını ödemeyi unuttuğu için, Dünya Maraton Birliği takviminden çıkarılan dünyadaki ilk ve tek maraton!
Bilahare... Metro çalışması nedeniyle resmi güzergâhı değiştirdiler, normalde 42 kilometre 195 metre olması gereken parkur da değişmiş oldu. Ancak, uzadı mı, kısaldı mı, net olarak tespit edilemedi. Çünkü, atletizm federasyonundan ölçümcü getirilmediği ortaya çıktı. Gazeteciler sordu, yetkili arkadaşlar “önemli bi
fark olmadığı kanısındayız”
açıklaması yaptı.
2007’de... 15 kilometrelik kadınlar kategorisinin madalya anonsu yapıldı, İngiliz atlet birinci ilan edildi. İngiliz atlet “nooo, nooo” diye bağırırken... Rumen atlet kan ter içinde kürsüye koştu, “kardeşim, açık ara ben kazandım, İngiliz benden anca iki dakka sonra bitirebildi” diye itiraz etti. Derhal incelendi... Meğer, atletlerin ayaklarına taktıkları çip’leri karıştırmışlardı.
Benzer hadise, 2009’da yaşandı. Belediye Başkanı Kadir Topbaş’la Vali Muammer Güler, tekerlekli sandalye kategorisini kazananlara kupalarını ve para ödülleri verdi. “Ayıptır, ayııppp” diye bağıran Bağcılar Engelliler Kulübü sporcuları, polis tarafından derdest edilip, tören alanından kovuldu. Halbuki, sporcular haklıydı. Başkan ve Vali’nin
ödül verdiği yarışmacı, tekerlekli sandalyeyle değil, “akülü” tekerlekli sandalyeyle katılmıştı! Hatta, polis tarafından yapılan soruşturma neticesinde, Gülhane Parkı’nda tekerlekli sandalyeden inip, akülü sandalyeye bindiği tespit
 edildi. Üstelik, tekerlekli sandalye kategorisine katılan sporcular 42
kilometre koşarken, akülü’yle katılan, sadece 15 kilometre koşmuştu!
En şahanesi, 2008’di... Masterler kategorisi koşuldu. Okan Güler kazandı. “Bravo” dediler. Kupa verdiler. Ertesi gün... Maratoncuların ayaklarına bağlanan mikroçip’ler kontrol edildi. Okan Güler’in son 21 kilometreyi 59 dakika gibi dünya rekoruna yakın sürede koştuğu görüldü. “Kim bu Okan Güler?” diye merak ettiler. Başvuru formuna baktılar. Mesleğini “amigo” olarak yazdırmıştı. İkametgâh adresi de “Fikirtepe Trabzon Kıraathanesi”ydi. Çünkü o... Rambo’ydu. Fenerbahçe’nin bazen komik, bazen trajikomik vukuatlarıyla ünlü, tatlı belası... İlk 10 kilometreyi anca 1 saat 50 dakikada koşmuş, sahil yolunu takip edip Bakırköy’den dönmesi gerekirken, zırt diye karşı şeride dalmış, rakipleri daha giderken, çoktan dönüşe geçmiş, maratonu açık ara kazanmıştı. Rezalet ötesiydi... Fellik fellik Rambo’yu aradılar. İki gün sonra bulabildiler. “Kupayı geri ver” dediler. “Denize attım” dedi. Üstüne para istedi! “Birinci olduğum için bana 60 bin dolar vermeniz lazım, verin 60 bin dolarımı, ben de size kartondan kupa yapıp vereyim” dedi. Baktılar ki, çare yok, yeni bi kupa yaptırdılar, yarışın gerçek birincisine verdiler. Rambo’daki kupa hâlâ kayıp.
Ve, bugün yine koşulacak Avrasya maratonu... İnternetteki yazışmalara bakılırsa, 40 bin Fenerbahçe taraftarı katılacak. Çubuklu formalarını giyip, köprünün ortasında şike meselesine
yeni boyut kazandıracaklar. Hele
bi de Rambo gelirse... Tadından
yenmez gibi görünüyor.