Avrasya maratonu koşuldu, 30 bin civarında insan Boğaz Köprüsü’nün üzerindeyken, titreşim başladı, adeta beşik gibi sallandı, elektrik direkleri, sağa sola, otomobillerin cam sileceği gibi hareket ediyordu, tarihi felaketin eşiğinden dönüldüğünü, rezonans diye bir kavram olduğunu, köprünün yıkılmaktan mucize eseri kurtulduğunu izah eden bilimadamları “cahil” ve “şerefsiz” ilan edildi, Ulaştırma Bakanımız Binali Yıldırım “asma köprü olur da sallanmaz mı, köprünün işi zaten sallanmak, köprü eğer sallanmazsa korkmak lazım, sallandığı müddetçe işler yolunda demektir, neymiş, elektrik direkleri sağa sola yaylanıyormuş, elektrik direkleri aksesuvar, mesela saçın rüzgârda savrulması gibi bir şey, kökü orada direğin, hiç kimse milleti paniğe sevk etmesin, her şey yolunda” dedi.
*
Bu açıklama çok bilimsel bulunmuş olmalı ki...
Samsun 19 Mayıs Üniversitesi, fahri doktora unvanı verdi.
Cumhuriyet Üniversitesi, fahri doktora unvanı verdi.
Yozgat Bozok Üniversitesi, fahri doktora unvanı verdi.
Anadolu Üniversitesi, fahri doktora unvanı verdi.
Erzincan Üniversitesi, fahri doktora unvanı verdi.
Kırklareli Üniversitesi, fahri doktora unvanı verdi.
Pamukkale Üniversitesi, fahri doktora unvanı verdi.
Okan Üniversitesi, fahri doktora unvanı verdi.
Işık Üniversitesi, fahri doktora unvanı verdi.
Erciyes Üniversitesi, fahri doktora unvanı verdi.
Çeşitli vakıf ve dernek tarafından, yılın adamı, yılın devlet adamı, yılın siyaset adamı, yılın bakanı, 10 yılın en başarılı bakanı seçildi. Hatta, değerli eşi hanımefendiyi de yılın annesi seçtiler.
*
Üç sene sonra...
Avrasya maratonuyla ilgili açıklama yapan Ulaştırma Bakanımız Binali Yıldırım, “köprüden artık koşarak değil, yürüyüş şeklinde geçilecek, grup grup alınacak, bir grup köprüyü terk edecek, ondan sonra diğer grup geçecek, çünkü Boğaziçi Köprüsü bir asma köprü, asma köprü olunca toplu halde geçmenin rezonans riski var, rezonans olunca ne oluyor, köprüdeki salınımlar artıyor, salınımlar eğer köprünün özgün frekansıyla aynı değere ulaşırsa, artık salınımlar sönümlenmiyor, köprü yıkılıncaya kadar devam ediyor, aynen deprem gibi, işin fiziği bu” dedi.
*
Dolayısıyla, yurttaş olarak... Yukarda adı geçen üniversitelerimize ve ilgili kuruluşlarımıza “fahri rezonans” ve “yılın asma köprüsü” unvanı takdim ediyorum, hepsini “yılın annesi” seçiyorum.