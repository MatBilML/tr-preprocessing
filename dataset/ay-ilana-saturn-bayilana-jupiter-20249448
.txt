*
Mevzu bi ara, okyanus derinliklerinden uzaya çıktı. Meğer... NASA’da çalışan bi Amerikalı, rahmetli Özal’ın yardımcısına gelmiş, “Sakarya’da tanıdığınız ünlü bi hoca varmış, beni ona götürür müsünüz?” demiş. “Hayrola?” denince de... “Bizim uzayda uydularımız var, bunlar zaman zaman bozuluyor, cin’leri uydu tamirinde kullanabilir miyiz diye soracağım” demiş.
*
E bazı şuursuzlar...
Alay etti tabii.
*
Halbuki.
*
Kapı gibi...
“Astronotların Kurtarılması ve Uzaya Fırlatılmış Araçların Geri Verilmesi Hakkında Kanun”umuz var bizim!
*
TBMM’de kabul edildi.
Resmi Gazete’de yayımlandı.
Altında, hükümetimizin imzası var.
*
Hatta... Başbakanımız bu kanun’u Meclis’e gönderirken “Türkiye’nin uzay faaliyetlerinin hukuki zemine oturtulması için büyük önem taşıyor, gereğini arz ederim” demişti.
*
“Allah Allah? Ne zaman oldu bunlar?” derseniz... Cumhurbaşkanımızın ABD Başkanı’na “biz sizden Boeing alalım, siz de bizi astronot yapın” demesinden az önce... 2004’te.
*
Bilahare...
Astronot kesmedi.
“Ay’da ve Diğer Gök Cisimlerindeki Faaliyetleri Düzenleyen Anlaşma” onaylandı!
*
Bu anlaşmaya göre...
Türkiye Ay’a inebilecek.
Ay’dan fırlatılabilecek.
İsterse...
Satürn’e bile gidecek.
Çünkü, söz konusu anlaşma, Güneş Sistemi’nin güzergâhlarını, gidiş-geliş yollarını ve gökcisimlerinin yörüngelerini de kapsıyor. Zurna değil... Türkiye Cumhuriyeti, gezegenlerde maden arayabilecek. Götürdüğü malzemeyi, geri getirecek, etrafı kirletmeyecek. Kaza olursa, bi başka devletin uzay aracı, bizim uzay aracına zarar verirse, hasarı ödeyecek. Kaskolu yani! Ay’da uzay istasyonu kurabilecek. Masraflar, aracı fırlatan makama ait olacak.
*
(Meraklısına not: 11-06-2011 tarihli 1’inci Mükerrer Resmi Gazete... Karar numarası, 1843.)
*
Altında, Tarım Bakanımızın da imzası var, Orman Bakanımızın da... Ki, bakarsın büyükbaş hayvancılık yaparız Uranüs’te... Ya da ne bileyim, Jüpiter’in orman arazilerini satarız filan.
*
Gülüyorsunuz belki ama... Başbakanımız, Ankara’yı uzay üssü ilan etmedi mi kardeşim?
*
Hadi, uzaydan haberiniz yok diyelim, dünyadan da mı haberiniz yok? Bakın mesela, Türk Hava Kurumu Başkanımız ne dedi... “Sloganımız var, gelin hep beraber uzayda yeni bi Türkiye kuralım. Yola çıktık. Arkamızda hükümetimiz var. En geç 2023’e kadar uzay mekiği yapacağız. Uçacağız, gideceğiz, döneceğiz. 2023’ten önce test uçuşlarına başlayacağız.”
*
Kemerleri bağlayın ahali...
Cümleten hayırlı uçuşlar.