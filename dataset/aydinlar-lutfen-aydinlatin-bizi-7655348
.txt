*

Tenis raketi!

*

Güneydoğu’da görevli bir astsubayın bagajından silah çıktığı için "suçüstü" diyen arkadaşlar... Tanıması sanki anormal bir durummuş gibi, "Ben o astsubayı tanıyorum" diyen Genelkurmay Başkanı’nı hapse tıkmaya kalkışanlar... Genelkurmay Başkanı’nı içeri tıkma davası başlarken, "Ucu nereye varırsa varsın, oraya kadar gidilecek" diye esip gürleyenler... Ankara’nın göbeğinde patlayan canlı bombanın, terör örgütü tarafından Hollanda’da eğitildiği kanıtlandığı halde, "Bu iş olsa olsa devletin işidir" demeye getirenler... Genelkurmay Karargahı’nı soyup, bilgisayarlara girip, o bilgileri ABD’ye gönderip, "İşte darbeci generaller" diye bağıranlar... Üç beş emekli askerin defterinden Başbakan’ın mahallesinin krokisi çıktığı için "derin devletin yakalandığını" söyleyenler... İstiklal Harbi’ni anlatan kitap çok satıyor diye, Türkiye’yi "Hitler Almanyası’na" benzetenler... Adı birtakım yamuk olaylara karışan kişinin, aslında, 22 sene önce ordudan uzaklaştırıldığı bilindiği halde, hálá ısrarla "Yüzbaşı" olduğunu vurgulayanlar... Beyoğlu’nun arka sokaklarında kolayca satın alman mümkünken, evinden el bombası çıkan emekli astsubayın "devletin uzantısı" olduğunu iddia edenler... Habire, ABD’nin silahlı kuvvetler aracığıyla ülkeyi karıştırdığını, ihtilaller yaptırdığını öne sürüp, Beyaz Saray’ı komşu kapısı yapanlar... "Türkiye laiktir, laik kalacak" diye bayraklarıyla sokağa dökülen vatandaşlara, "Karanlık güçlere alet olmayın" diye akıl verenler... Dağlıca baskınında kaçırılan askerler, PKK tarafından törenle teslim edildiği halde, "O baskının arkasında galiba devletin parmağı var" iması yaratanlar... Yalan olduğu halde "baskın yiyen tabur komutanının görevden alındığını" belirtenler... Olmadığı halde, "Baskın yapan terörist, meğer astsubaymış" diyenler... Silahlı kuvvetler aleyhindeki her türlü yayını "fikir özgürlüğü" kapsamında değerlendirip, mikrofon uzatıldığı için tecrübelerini aktarmaya çalışan emekli generallere "tahrikçi" sıfatını uygun görenler...

*

Bir milletvekilinin kocasının PKK’lı ve dağda olduğu iddia ediliyor.

Belgeleriyle.

*

Niye tek kelime yorumunuz yok?

Yoksa, konuşmanıza 301 mi engel?