Hava durumu verecek değilim.

Durum’u vereceğim sadece.

*

“Tarihte her ne olmuşsa, başka türlü olamadığından öyle olmuştur” der, Marx.

*

Geçmişten geleceğe yönelik alengirli mevzulara kafa yormayı, düşünmeyi pek sevmediğimiz için, kısaca “kader” diyoruz biz buna...

O düşünür olduğu için, biraz daha afili söylemiş.

*

Bakın...

BM’de oylama yapıldı.

İran’a ambargo uygulansın mı, uygulanmasın mı?

*

“Evet” dediler.

“Hayır” dedik.

*

Rivayete göre... Hint imparatoru “satranç”ı icat ettirmiş; vezir, kale, fil, piyon filan, sınırsız süre, sınırsız hamle, rakibi mat etmeyi hedefleyen, muhteşem bir strateji oyunu... Sonra da, şu notu iliştirerek, Pers İmparatoru’na hediye etmiş, “Kim daha çok düşünür, kim daha çok bilir, kim daha ileriyi görürse, o kazanır... Hayat budur!”

*

Rivayete göre... Pers İmparatoru, altta kalmamak için, “tavla”yı icat ettirmiş... 15 siyah 15 beyaz pulu, geceleri gündüzleri, karşılıklı 12 hanesi de, toplamda 24 saati simgeliyormuş, hepsi birden ayları ve yılı...

Ancak süresi sınırlı, hamle sayısı da sınırlı olduğu için, atraksiyon çeşitlensin diye “zar” ilave edilmiş...

Ve, şu notu iliştirerek,

Hint İmparatoru’na hediye etmiş: “Kim daha çok düşünür, kim daha çok bilir, kim daha ileriyi görür ve kim daha şanslıysa, o kazanır... Hayat işte budur!”

*

Rivayete göre...

Sıra bizimkilere gelmiş.

*

“Yormayın bizi canım kardeşim” demişiz...

“Yazı mı, tura mı?”