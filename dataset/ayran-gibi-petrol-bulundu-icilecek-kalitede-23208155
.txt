*
2004 belediye seçimi öncesinde, memlekete aniden bereket gelmiş, Eskişehir’de bir milyar ton kömür rezervi bulunmuştu. Maraş’ta 20 sene yetecek kadar, Konya’da 70 milyar dolar değerinde kömür rezervi bulunmuştu. İzmir’de, ben diyeyim iki milyar ton, sen de üç milyar ton kömür rezervi bulunmuştu.
*
2007 genel seçimi öncesinde, doğalgaz fışkırması yaşanmış, Edirne’den Ankara’ya, Sinop’tan Diyarbakır’a, Akdeniz’den Marmara’ya, Allah sizi inandırsın, Tuz Gölü’nde bile doğalgaz bulunmuştu.
*
2009 belediye seçimi öncesinde, sıra petrole gelmişti. Manisa’da petrol bulundu, Niğde’de petrol bulundu, Isparta’da petrol bulundu, Gaziantep’te petrol bulundu, hepsi en yüksek graviteliydi. Antalya sahilinde, kıyıya çok yakında petrol bulundu. Karadeniz kıyılarında bulunanı en az 40 sene yetecek kadardı.
*
2010 referandumu öncesinde, Giresun’da altın rezervi bulundu, Balıkesir’de altın rezervi bulundu, Uşak’tan Erzincan’a kadar boydan boya altın rezervi çıktı. Diyeceksiniz ki, hep altın mı çıktı? Mutlaka “evet” çıkması, hiç olmazsa “yetmez ama evet” çıkması gerekiyordu. O yüzden, Kütahya’da bir milyar ton bor rezervi bulundu, beş bin sene yetecek kadardı. Çanakkale’de, Malatya’da, Sivas’ta, Eskişehir’de toryum bulundu. Van Gölü’nde uranyum bulundu; tabanı komple uranyum yatağı çıktı. Kayseri’de dokuz trilyon dolarlık neptünyum bulundu. Gerçi, neptünyum’un doğada bulunabilecek maden gibi bi dalga olmadığı ortaya çıktı ama, olsun. Arada, Ağrı’da Nuh’un gemisini bile buldular.
*
2011 genel seçimi öncesinde, Manisa’da gene petrol bulundu, Niğde’de bulunmuş muydu hatırlamıyorum ama, Niğde’de gene petrol bulundu, Isparta’da ilk kez petrol bulunduğu açıklandı, Gaziantep’teki dahil hepsi en yüksek graviteliydi. Antalya sahilindekini  bulmayı bu sefer maalesef unuttular. Karadeniz kıyılarında bulunanını henüz çıkarmadığımız için hâlâ en az 40 sene yetecek kadardı.
*
Ve, bu hafta ajanslar geçti.
Cudi’de petrol bulundu.
Haber şöyle:
“Barış ve çözüm süreciyle birlikte bölgede petrol arama çalışmalarını hızlandıran TPAO, sondaj çalışmalarına başlanan Cudi Dağı eteklerinde petrole rastladı. En yüksek graviteli.”
*
Hayırlısıyla çekilsin PKK’lılar...
Bestler Dereler bölgesinde direkt benzin de bulur bunlar.