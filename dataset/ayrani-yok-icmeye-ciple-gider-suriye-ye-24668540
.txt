Savaşa hazırız gari.
*
Patronların jetleri, F16 filosu gibi.
Yatlar desen, muhripten uzun.
Sırf Tayyip Erdoğan’ın
oğlunda Suriye donanmasından fazla gemi var.
*
Bittin sen Beşar!
*
Seferberlik kapsamında... Genelkurmay lağvedilecek, necdet bey’in yerine siyo atanacak. Yüksek Askeri Şûra, insan kaynakları müdürlüğüne bağlanacak. Askeri ataşelikler feshedilecek, firençayzing’e geçilecek, bayilikler verilecek. Sponsorluk teşvik edilecek; Medikal Park Kara Kuvvetleri, Türk Telekom Hava Kuvvetleri, Vodafone Deniz Kuvvetleri olacak. Jandarma Genel Komutanlığı Turkcell’in katkılarıyla hazırlanmıştır filan...
*
Komuta kademesi Rixos’ta toplanacak. NATO müteahhitleri sırayla kurmay başkanı olacak. Piyade, levazım, istihkam, hep aynı... Orduya ürün çeşitliliği getirilecek; golfçü, yelkenci sınıfları oluşturulacak. Malum, ne demiş Atatürk? “İstikbal golflerdedir” demiş. Hatta, Fevzi Çakmak’a “ben sana mareşal olamazsın demedim, Tiger Woods olamazsın dedim” diye, laf çaktığı bile rivayet edilir.
*
Neyse... Parola sorulmayacak, pin kodu sorulacak. Asker tıraşı yapılmayacak, bütün birlikler bonus kafa olacak. Cephede loca satılacak, 2 al 1 öde’yle 2 siper alana 1 siper bedavaya gelecek. Tiko para ödeyene, şeref madalyası takdim edilecek. Çarşı izninde gold kartla harcama yapan onbaşılar, limit arttırarak platin çavuş olabilecek. İsteyen, uçuş millerini koğuş nöbeti yerine kullanacak. Mıntıka temizliği feysbuk’ta yapılacak. İçtima, tivitır’da toplanacak.
*
Bedelli’ler devreye sokulacak.
Babam sağ olsun tümeni
Sadrazamın sol kaşığı tugayı
Popomda boncuk var alayı
Mekanize Porşe taburu
Reina bölüğü...
Bittin sen Beşar!