Gördük Fatma’yı... Çıkmış!

*

Peki o kadın, bu kadın mı?

Bilmem...

Ama o kadın, bu kadınsa, sorarım:

Fotoğrafı basına sızdıran arkadaşlar, neden bugüne kadar gereğini yapmadı da, böyle bir kanıtı çekmecesinde bekletti?

Veya...

İlla kanıt aranıyorsa; hapiste bulunan öbür kadını hapisten çıkarıp, Meclis’e sokarken, kanıt yok muydu?

Ya da...

Askerleri almaya gittikleri için PKK ile bağlantıları saptanmış ise, askerleri almaya gitmeselerdi, PKK ile bağlantıları saptanmamış mı olacaktı?

Ve...

Bunları "kanun namına" içeri atacaksak; aslında şu anda içerde olması gereken DTP Genel Başkanı’nın, "AB’ye uyum" kapsamında çıkarılan yeni TCK ile sokağa salındığını niye sormuyoruz?

Hatta...

Çaycı alırken bile "temiz káğıdı" istenen bir ülkede, Meclis’i göz göre göre Gabar Dağı’na çevirmişlerse... Aklımız neredeydi?

*

Ama, demem o değil.

*

Ne demişti Büyükanıt?

"Maalesef çok dezenformasyon var. İnternetten akıl almaz şeyler geliyor. Toplumda kafa karışıklığı yaratıyor. Psikolojik harekátta çok yetersiziz... İtiraf etmem lazım, PKK bizden daha iyi psikolojik harekát yürütüyor..."

Demem bu.

*

Her şey kabak gibi ortadayken, gereğini yapmayıp, gazeteler üzerinden "harekát" yürütürsen... Anında karşı harekát başlıyor!

*

Bir haber çıkıyor, 5 dakika sonra yalanlanıyor. "İşte kocası" deniyor. Değil. "Terörist astsubaymış" deniyor. Olmadığı anlaşılıyor. "Tabur komutanı görevden alındı" deniyor. Palavra. Rehin askerlerle ilgili internet mesajları dolaşıyor. "Yalan" deniyor. Sonra askerler tutuklanıyor. Rakibini atlatmaya çalışan gazeteciler, bilgi alabilmek için "Ben generalim" diye sağı solu arıyor. "Acaba"lar artıyor.

*

At izi, it izine karışıyor.

*

Haberleri yasaklamaya çalışan hükümetin, tam tersine, acilen, "sağlıklı bilgi akışı" sağlaması lazım...

Gazetecilerin, doğrulatmak veya yalanlatmak için 24 saat başvurabileceği ortak merkezin oluşturulması gerekiyor.

Acilen.