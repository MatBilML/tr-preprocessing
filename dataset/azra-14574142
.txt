Seri katilin ilk kurbanı.
25 yaşında, bankacıydı.
Baba ocağı Adıyaman’da,
ailesi, komşuları, mesai arkadaşları tarafından toprağa verildi.

*

Ayşe Selen...
Seri katilin ikinci kurbanı.
22 yaşında, öğrenciydi.
Baba ocağı Kütahya’da, ailesi, komşuları tarafından toprağa verildi. Mimarlık okuduğu İzmir Ekonomi Üniversitesi’nde binlerce arkadaşının katıldığı törenle uğurlandı.

*

Azra...
Seri katilin üçüncü kurbanı.
30 yaşında, travestiydi.

*

Onu kimse yazmadı.

*
Çok ahlaklıyızdır çünkü...

*

Oğlan çocuklarına tecavüz etmeyi, kız bebeleri koynumuza almayı, ırzına geçerken öldürmeyi, “Kendi aramızda hallettik” diyerek üstünü örtmeyi, “Bu tür rezaletler haber yapılmasın” diye basın yasağı getirmeyi iyi biliriz... Travestileri konuşmayı ayıp sayarız!

*

İzmirliydi Azra.
Asıl adı, Mustafa.

*

Israrla “Azra” diye yazıyorum, çünkü, bugün duruşması vardı... Azra olarak yaşadığı hayatını tescillemek, kimliğini değiştirmek için hâkim karşısına çıkacaktı. Kimseye zararı olmayan, ayrımcılığa karşı mücadele etmek için kurulan “Siyah Pembe Üçgen Derneği”nin ilk üyesiydi.

*
Siyah Pembe Üçgen Derneği ve Feminist-İz Derneği’nin Alsancak’taki sessiz oturma eylemiyle uğurlandı. Kadınıyla erkeğiyle eşcinseliyle, benim güzel İzmirlilerim katıldı. Sonra? Ege Üniversitesi morgundan dayısı aldı Azra’yı... Çünkü, hepimiz gibi, insan evladıydı Azra, ailesi vardı. Cenaze namazı, ikindiden sonra, Buca Çamlık Camii’nde kılındı. Dayısı, ablası, arkadaşları oradaydı... Buca Kaynaklar Mezarlığı’na defnedildi.

*
 Allah rahmet eylesin Azra.
Hakkını helal et.
İzmir sana borçlu.

*

Niye derseniz?
Azra sayesinde yakalandı o katil... Onu öldürdükten sonra, onun çantasıyla kaçarken kameraya enselendi, onun telefonunu satarken iz bıraktı...
Azra olmasaydı, katil buhardı.

*

Bitirmeden...

*

Sadece Azra’nın kimlik değiştirme duruşması yoktu bugün İzmir’de...
Bir duruşma daha var.

*

Azra’nın üyesi olduğu Siyah Pembe Üçgen Derneği’nin kapatılma duruşması!

*

Çünkü, rezaletler yazılmasın diye zırt pırt basın yasağı getiren sayın devletimiz, ayrımcılığa karşı mücadele eden Siyah Pembe Üçgen Derneği’ni kapatmaya çalışıyor.

*

Mahkemeyi etkilemek suçsa, razıyım; gerekirse travestilerle aynı koğuşta yatarım... Lütfen, kapatmayın bu derneği... Kimse sahip çıkmıyor, bari birbirlerine sahip çıksınlar. Alt tarafı “eşit birey” olabilmek için seslerini duyurmaya çalışıyorlar. Kapatmayın. Lütfen. 