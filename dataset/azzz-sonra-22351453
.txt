Apo’ya televizyon veriliyor.
*
Bana sorarsanız...
Terörle mücadele konusunda atılmış en önemli adımdır bu.
*
Sabahın körü...
Gerdan kırılıyor.
Öğlen, göbeğe devam.
Akşamüstü, çalkala.
Gece yarısı, döktür.
Değil karakol baskını, komple tugay gömsen, gene havagazı.
*
(Şehit haberini okuduktan sonra, biz haberi seyrederken mikrofonu açık unutup, fonda şarkı söyleyen spiker bile var.)
*
Kendi payıma mesela...
Bugün ne yazsam diye düşünürken, Bugün Ne Giysem’e bakayım bari dedim, meğer final yapmış, onun yerine Bana Herşey Yakışır’dan fikir aldım, ki, hakikaten herşey yakışır bize.
*
Sen, ilerleyen günlerde memleketi “bölüp bölemeyeceği”ni merak ediyorsun... Ahalimiz, Öyle Bir Geçer Zaman Ki’deki Cemile’nin ailesini “bir arada” tutup tutamayacağını merak ediyor.
*
Sen, muhtemelen Sakine’nin akıbetine kafa yoruyorsun, biz Pargalı’nın... Hürrem’in dekolteli günlerini kaçırdın maalesef, fırçadan sonra hidayete erdi, hamama filan girmiyor artık, namaz kılıyor. Peki, kim bu eğilip bükülen padişah yalakası dersen? Sümbül ağa... Haber sunan gözlüklü şişkoyla karıştırma.
*
Hani, geçenlerde dağdakilere sinirlenmiştin ya, dediklerimi yapmıyorsunuz yeteneksizler falan diye, sakın moralini bozma... Bizim Yetenek Sizsiniz’de en yeteneklimiz “köpek” çıktı. Haline şükret.
*
Ha unutmadan, yol haritasındaki yönünü tayin etmen için, televizyonla beraber bi de pusula verseler, yeridir yani...
Çünkü, sen Güneydoğu’ya takılıp kaldın ama, ahalimiz Kuzey-Güney’e bakıyor.
*
Hatta, bi de telefon versinler, iddia ediyorum, Kandil’den bile önce, Evlen Benimle’den aramazlarsa mesleği bırakırım... Ada var, tekne var, koruma var, doktor var, ekmek elden su gölden, daha ne? Kısmetin böylesine izdivaç kuyruğuna girerler. Kaldı ki, zaten sen de meraklı görünüyorsun; Ahmet Türk yanına geldi, onca meselenin arasında, sekiz çocuklu kadınla evlenen mebusu sormuşsun.
*
Bak sonradan uyarmadın deme, Evlen Benimle’si kolay ama, Ben Bilmem Eşim Bilir’i var bu işin... İnanmıyorsan aç seyret, paçaları sıvatıp, topuklu ayakkabılarla koşturuyorlar adamları, ona göre karar ver.
*
Bu arada, O Ses Türkiye devam ediyor, tekrarlarıyla beraber nerdeyse haftanın beş günü aralıksız seyrettiriyorlar, gıkımız çıkmıyor, sen hâlâ televizyonum yok psikolojim bozuldu diye şikâyet ediyorsun.
*
İstemişken, dekoder de iste...
Hem biji tivi var, hem diji tivi’de Hakan Şükür var, faydalanırsın, ufkun açılır, yorumları şahane.
*
Özetle...
*
Terörle mücadele konusunda atılmış en önemli adımdır bu...
Apo üç gün seyretsin bizim televizyonları, nafile olduğunu anlar, dışarı çıkmaktan bile vazgeçer, bırakır bu işleri.

 