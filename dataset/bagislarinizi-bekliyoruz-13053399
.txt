*

Fıkra sanırsın...
İnanmıyorsan, git, dene.
“Vahşi” dedikleri İzmir budur.

*

Bir taksici çocuğu olarak yazıyorum; Manisalısı, Konyalısı, Kayserilisi, Diyarbakırlısı, Ankaralısı, Trabzonlusu, 81 vilayetten “zihniyet hemşerilerimiz”le hayatı gülümseyerek paylaşırız biz orada... Matrak gelecek kulağına ama, simide gevrek deriz biz. Kumru, kuş değildir. Ayıptır söylemesi, Yengen’i yeriz. Sen sigorta dersin, biz asfalya deriz. Kordon, elektrik aleti değildir.

Çekirdeğe çiğdem deriz. Sıkılırız, mevzuları lastik gibi uzatmayı sevmeyiz, domatese kısa yoldan domat deriz.

*

Ama, hıyara hıyar deriz... Ve üşeniriz, her “Ben hıyarım” diyene tuz yetiştiremeyiz!

*

Bizimle İzmir üzerinden polemiğe girmek isteyen arkadaşların, öncelikle, Türk Eğitim Vakfı’na, Çağdaş Yaşamı Destekleme Derneği’ne veya Mehmetçik Vakfı’na bağışta bulunması gerekiyor... Açıklama hanesine, “Aslında bu vakıflara gıcığım, bağışım karşılığında İzmirliler tarafından muhatap alınma imkânı istiyorum” yazıp, dekontları gönderin, düşünürüz.

*

Yok öyle bedavaya...
Başka kapıya.
 ---------------------------------------------------------------------------------------------------------
 Bugün bayram.
Elimizi vicdanımıza koymamız için bir vesile daha... Kurban kesmeyip, çocuk okutana, kurban kesip, fakir fukaraya dağıtana ne mutlu... Komşulara hava atmak için kurban kesip, o kurbanı kendi buzdolabına istifleyenlerin ise, o kurban rüyasına girsin inşallah... Büyüklerin ellerinden, küçüklerin gözlerinden, iki günlüğüne eyvallah. 