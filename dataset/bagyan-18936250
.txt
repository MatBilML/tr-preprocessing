Malum, Anayasa’da kadın’a kadın dendiği halde, bizim Meclis’te kadın’a kadın denmiyor, bayan deniyordu. Tıpkı, otobüslerdeki bayan yanı gibi... Bayan giyim, bayan kuaförü gibi.
Peki, hiç düşündünüz mü, neden bu ülkede bazı tipler kadın’a kadın diyemezler?
Sheridan Simove.
Oxford mezunu.
Deneysel psikoloji okudu.
Ve, bi kitap yazdı.
Erkekler seksten başka ne düşünür?
İsmi bu.
İnternetten satışa sundu.
Kapış kapış gitti.
Kapışılma hızında Harry Potter serilerini, Da Vinci Şifresi’ni bile
geçti, best seller oldu.
Kitabını piyasaya çıkarırken “araştırma sonuçlarımı kamuoyuyla paylaşmak istedim” demişti... Çok satanlar listesinde zirveye oturunca “araştırma sonuçlarım kanıtlandı” dedi.
Çünkü...
Kitap 200 sayfa.
Bomboş!
Evet, bomboş.
İçinde tek satır yok.
Harf bile yok.
Bildiğin çizgisiz defter gibi.
İnternetten satılıyor...
İçeriğini görmeden, sırf ismini
görmek yetiyor, üstüne atlanıyordu.
Uçkur psikolojisinin sadece
“anahtar kelime”lerle nasıl tahrik olabildiğini kanıtlayan bu deneysel kitap, Türkiye’de neden kadın’a kadın denemediğinin de kanıtı aslında.
Bayan derken, kibar bi bay olduğunu düşünüp, kadın derken, yılışık yılışık sırıtması ondan.