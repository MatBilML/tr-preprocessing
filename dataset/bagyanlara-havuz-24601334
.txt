*
İyi fikir.
Çünkü ben kadın olsam, Tayyip Erdoğan’la aynı havuza girmek istemem.
*
“Kusura bakma, kadın-erkek eşit değildir” diyen, “banklarda kızlı-erkekli oturmayı saygıyla karşılamam” diyen... Evrensel “olimpik” kavramına “mahalle hamamı” muamelesi yapan biriyle, hangi kadın aynı havuza girmek ister ki?
*
“Bahçesindeki çimlerde
kızlı-erkekli oturuyorlardı, yoldan çıkmayayım diye o üniversiteye gitmedim” diyen zihniyetle, aynı havuza gidilir mi kardeşim?
*
Voleybolcu kızı “şort giyiyor” diye yumruklayan maganda, yüzücü kıza “mayo giyiyor” diye ne yapmaz?
Sokakta gördüğü hamilelere terbiyesizler filan diyen tarikat “düşünür”ü, maazallah, havuzda gördüğü hamileler için ne düşünmez?
*
Düşünsenize mesela, havuzdan çıkmışsınız, erkek arkadaşınız havlu uzatıyor, “merdivenlerden kızlı-erkekli çıkıyorlar, diken üstündeyim” diyen milli eğitim müdürü, şezlongdan sizi kesiyor! Ya da ne bileyim, bikiniyle kulaç atıyorsunuz... “Dekolte giyen kadınlar tecavüzü göze almalı” diyen kafa, yan kulvarda yüzüyor.
*
Timsahla yüz.
Daha güvenli.
*
Demem o ki...
Ayrı ayrı havuzu destekliyorum.
Ne şeytanı gör.
Ne salavat getir.
Bunlarla aynı denize bile girilmez.