*

Ali İsmail Korkmaz, Abdullah Cömert, Ahmet Atakan, hayatlarının baharında katledildiler, Antakya’da toprağa verildiler. Antakyalı komşuları AKP’yi seçti.

*

Öğretmen Metin Lokumcu, Hopa’nın dereleri peşkeş çekilmesin, ağaçlarına zarar gelmesin diye hayatını hiçe saydı, biber gazıyla öldürüldü. Hopa’da AKP kazandı.

*

İstanbul Zeytinburnu Davutpaşa’da ruhsatsız maytap fabrikası patladı, AKP’li belediyenin sorumsuzluğuyla 21 insanımız öldü. Zeytinburnu’nda AKP kazandı.

*

İstanbul’da alışveriş merkezleri ve çarpık yapılaşmayla sıkıştırılan Ayamama Deresi taştı, Küçükçekmece’ye bağlı İkitelli’de Halkalı’da 31 vatandaşımız boğularak can verdi. Küçükçekmece’de AKP kazandı.

*

Elazığ Kovancılar’da alt tarafı 6 şiddetinde deprem oldu, 21’inci yüzyılda hâlâ kerpiçte oturuluyordu, 51 insanımız enkazda öldü. Kovancılar’da AKP kazandı.

*

Çin’den sarmısak ithal ediyoruz, Kastamonu Taşköprü’de AKP kazandı. GDO’lu ithal pirinçleri millete yedirdiler, Kastamonu Tosya’da AKP kazandı.

*

Bi yandan van münüts ayağına yatıp, beri yandan İsrail’i korumak için Malatya Akçadağ Kürecik’e radar kondurdular. Akçadağ’da AKP kazandı.

*

Rahmetli Bülent Ecevit, köykent projesi başlattı, Ordu Mesudiye’yi pilot bölge seçti, yol yaptı, içme suyu şebekesi yaptı, kanalizasyon yaptı, telefon getirdi, jeneratör getirdi, okul yaptırdı, sağlık ocağı açtı, ambulans verdi, itfaiye aracı verdi, parklar yaptı, futbol sahası yaptı, kapalı spor salonu yaptı, kültür-sanat evi kurdu, kütüphane kurdu, camileri onardı, tarım kooperatifi kurdu, sulama tesisi kurdu, orman ürünleri fabrikası kurdu, meyve fidanları dağıttı, seralar açtı, yaylalara elektrik hattı çekti, faizsiz kredi verdi, seçim oldu, 1.400 seçmen vardı, rahmetli Ecevit sadece 4 oy aldı! Şimdi... Mesudiye’de AKP kazandı.

*

AKP’li bakan, Erzurum Pasinler’e gitti, vatandaşın biri, geldiğinize çok sevindim dedi, AKP’li bakan, yok yav, nerden bileyim sevindiğini, takla at da göreyim, çal davulcu dedi, davulcu çaldı, vatandaş göbek attı. Pasinler’de AKP kazandı.

*

Ölüm madencinin kaderi dediler, güzel öldüler dediler, taşeron cinayetlerinin sembollerinden biri, Zonguldak Kozlu... Kozlu’da AKP kazandı. Balıkesir Dursunbey’de grizu patladı, 17 işçi daha güzel öldü! Dursunbey’de AKP kazandı.

*

Samsun Canik’te sel oldu, insanlarımız dere yatağına kurulan TOKİ binalarında boğuldu, 13 kişi hayatını kaybetti. Canik’te AKP kazandı.

*

Konya Taşkent’e bağlı Balcılar beldesindeki, ruhsatı olmayan, deprem raporu, itfaiye raporu olmayan, eğitim izni, yurt izni olmayan, kaçak Kuran kursu binası çöktü, 17’si kız çocuğu 18 insanımız hayatını kaybetti. Taşkent’te AKP kazandı.

*

Angelina Jolie, Suriyelilerin kaldığı çadırkenti gezerken, Kütahya Simav’da 35 bin insanımız çadırdaydı. Çünkü beş küsurluk deprem oturulacak bina bırakmamıştı. Üstelik, Suriyelilere verdikleri için, Simavlılara çadır da kalmamıştı, herkes başının çaresine bakmıştı; aylarca süründüler. Simav’da AKP kazandı.

*

Kocaeli Dilovası’nda sanayi atıkları ve hava kirliliği nedeniyle kanser patladı. AKP’li belediye başkanı, kanser gerçeğini bilimsel olarak ortaya koyan profesöre şarlatan dedi. Profesörü hapse tıkmaya çalıştılar. CHP hadiseyi Meclis’e taşıdı, sağlık bakanlığı kanser manser yok dedi. Dilovası’nda AKP kazandı.

*

Zonguldak Çaycuma’da Filyos köprüsü bakımsızlıktan, denetimsizlikten çöktü, AKP’li belediye başkanının babası dahil 15 insanımız boğularak can verdi. Çaycuma’da AKP kazandı.

*

Buna mukabil...

*

Tayyip Erdoğan “hesabı sandıkta veririz, kararı millet verecek” demişti. Kararı millet verdi... İzmir’e talip olan Binali Yıldırım’ın bacanak davası vardı, kazanamadı, hesabı sandıkta veremedi, aklanamadı. Zafer Çağlayan, Mersin milletvekili, AKP Mersin’de kazanamadı, aklanamadı. Muammer Güler, Mardin milletvekili, AKP Mardin’de kazanamadı, aklanamadı. Egemen Bağış, İstanbul Kadıköy bölgesi milletvekili, AKP Kadıköy’de kazanamadı, aklanamadı. Bekir Bozdağ hakkında İzmir ve Adana’da fezleke hazırlandı, İzmir’de kazanamadı, Adana’da kazanamadı, aklanamadı. Ben ne yaptıysam, Tayyip Erdoğan’ın talimatıyla yaptım dediği için, Erdoğan Bayraktar’ı saymıyorum. Tayyip Erdoğan’ın Urla’da villa davası vardı, AKP Urla’da hezimete uğradı, aklanamadı.

*

Şöyle kazandık böyle kazandık filan demelerine rağmen, suratlarının asık olması, tel gibi gergin olmaları, ondan.

*

Biliyorlar çünkü...
Güçlü olan haklı değildir.
Haklı olan güçlüdür.