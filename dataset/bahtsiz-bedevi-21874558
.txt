İlk evliliğinden 40’lı yaşlarda bir oğlu, bir kızı var. Bi de küçük üvey oğlu var; torunlarıyla yaşıt... Çünkü, yeniden evlenmiş. Yeni eşi Kolombiyalı, ev kadını, kızından bile genç, taş gibi tabir edilenlerden. Dili dönmüyor, Latin aksanıyla konuşuyor. Lükse düşkün. O da boşanmış, onun da ikinci evliliği... İlk evliliğinden tombik bi oğlu var. İlk bakışta, bu genç kadının babası yaşındaki adamla parası için evlendiği sanılıyor ama, öyle değil, arayıp da bulduğu, neşeli, şefkatli, iyi huylu bir hayat arkadaşı. Şu anda hamile, henüz kocasının haberi yok. Bi de köpekleri var, dişi, kırıp döken, haylaz bi buldog.
*
65 yaşlarındaki adamın kızı, ev kadını, titiz, mükemmelliyetçi, olan biten her şeyi kontrol altında tutmaya çalışan, otoriter karakterli bi anne. Damat, emlakçı, ailesine çok düşkün ama, sakarlıkları, şapşallıkları olan, hayli çocuksu bi baba. Üç çocukları var. İkisi kız, biri oğlan. En büyük kız üniversite öğrencisi, laylaylom bi genç, erkek arkadaşı var, lisedeyken bekaretini kaybetti. Ortanca kız, ablası gibi güzelliğiyle değil, zekâsıyla var olmaya çalışıyor. En küçük oğlan herkesi delirten, bildiğin fırlama.
*
65 yaşlarındaki adamın oğlu avukat, eşcinsel... Müzik öğretmeni olan eşcinsel partneriyle karı-koca, anne-baba hayatı yaşıyorlar. Çünkü, evlat edindikleri şirin mi şirin Vietnamlı bi kız bebekleri var.
*
Modern Family bu.
Modern Aile.
*
Emmy ödüllerini silip süpürüyor. İzlenme rekorları kırıyor. Sıradan insanların günlük telaşlarını ve matraklarını yansıtan, sıcacık aile komedisi... Entrika yok. Cayırtı yok. Şehvet yok. Bel altı espri yok.
*
Dünyayı yöneten adam, ABD Başkanı Obama’nın en sevdiği televizyon dizisi... Eşi ve kızlarıyla birlikte ailece ekran başına geçip, güle oynaya, bunu seyrediyorlar. Dünya görüşleri, hayata bakışları taban tabana zıt olan rakibi Mitt Romney de, eşi ve torunlarıyla beraber en çok bu diziyi seyrettiğini açıklamıştı.
*
Bizimkilere gelince...
*
Böylesi uymaz bize.
Pek muhafazakârızdır.
İtikadımıza ters.
Sevmeyiz öyle eşcinselli meşcinselli, köpekleriyle yatıp kalkan tipleri... Aile var. Rahatsız oluruz.
*
“Edep yahu” deriz.
O nedenle, canlı yayındaki yetmezmiş gibi, ana haber bültenlerinde tekrar tekrar “bahtsız bedevi”yi seyrederiz... Ve, dizinin sonunu merak eden çocuklarımıza “kutup ayısı”nı izah ederiz!