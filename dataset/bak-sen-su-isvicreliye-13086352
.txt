*

Türkiye’de referandum yapılsa...
Kiliseye ne çıkar?

*

(Kimse hikâye anlatmasın, vazgeçtik kiliseden havradan filan, cemevine bile tahammül yok.)

*

Demokrasi, çoğunluk değildir.
İkiyüzlülük fena bi şeydir.

*

Bakın size örnek vereyim; atv Haber’i yönetirken röportaj yaptırmıştım...
İsmi, Osman Kalın.
81 yaşında. Hacı.

*

Berlin’in göbeğine gecekondu kurmuş, bahçesi de bildiğin tarla... Kabak karpuz filan ekiyor. Hatta, biz o habere “Berlin’e ektim soğan” başlığını atmıştık... Elektriği yok. Papazı kafalamış, suyunu, hemen yanı başındaki kiliseden alıyor, kaçak... “Almanya’da öyle şey olur mu” derseniz, Berlin orada, inanmıyorsan git bak... Çünkü, belediye ekipleri geldiğinde, kazmayı kapıyor, mahallenin Türk gençlerini topluyor, “Bunların hepsi Nazi, Türk düşmanları, din düşmanları” diye bağırarak, hadise çıkarıyor. Almanlar “illallah” demiş... Allah gecinden versin, “Ölse de kurtulsak” diye gün sayıyorlar.

*

Sorduk Hacı Osman’a...
- Kime oy verdin?
- Hıristiyan Demokratlar’a.
- Niye?
- Elektrik, su bağlayacaklar.
- E baba, sen nasıl hacısın?
- Orasını karıştırma... Önce can, sonra canan... Menfaat dünyası oğlum!

*

(Röportajı kabul etmek için bizden 200 Euro istedi, 20 Euro’ya bağladık.)

*

Uzun lafın kısası...
Bugün İsviçre, Türkiye.
Yarın Almanya, Fransa.

*

Demokrasiyi “çoğunluğun yanında ve menfaat dünyası” olarak algılıyorsan eğer... O dünyada, gücü gücüne yetene.