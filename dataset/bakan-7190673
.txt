Onun için onlar "bakan" zaten... Bakıyorlar ki, görsünler, bakan olmuşlar mı, bakan olmamışlar mı?

*

İnanmazsan gel, bakalım.

*

Mumcu’nun yerine bakan olan Atilla Koç ne demişti?

"Bakan olduğumu televizyondan öğrendim..."

Bu sefer ne öğrendi televizyondan?

Bakanlıktan alındığını...

*

NTV’yle geldi.

CNN’le gitti.

*

Yeni Türk Ceza Yasası’nı hazırlayan Adalet Bakanı Cemil Çiçek, Başbakan’ın çıkıp "o yasayı erteledik" dediğini nereden öğrenmişti?

Yasasını anlatmak için çıktığı canlı yayında, ekrana verilen alt yazıdan...

Bu sefer ne öğrendi ekrandaki alt yazıdan?

Başbakan Yardımcısı olduğunu...

*

"Başmüzakereci" olduğunu televizyondan duyan Ali Babacan, "duyunca, onur duydum" demişti...

Bu defa niye onur duydu?

Dışişleri Bakanı olduğunu duydu televizyondan...

*

Bakın, Dışişleri dedim, aklıma geldi...

Denktaş’ın kafası bozulmuş, Annan Planı’nı görüşmek için İsviçre’ye gitmeyeceğini açıklamıştı... Ne demişti Dışişleri Bakanı Abdullah Gül?

"Televizyondan öğrendim..."

*

Kıbrıs’ta Rumlara liman verdiğimiz ortaya çıktığında Genelkurmay Başkanı ne demişti?

"Televizyondan öğrendim!"

Cumhurbaşkanı?

"Televizyondan..."

*

Aslına bakarsanız, elinde uzaktan kumanda aleti varsa, askeri istihbarata, MİT’e falan ihtiyacın yok...

Çünkü ne demişti Orgeneral Büyükanıt, Yüksek Askeri Şûra’dan önce Genelkurmay Başkanı olarak atandığında?

"Eşim bile televizyondan benden önce öğrendi..."

*

ABD, burnumuzun dibindeki Irak’a füzelerini salladığında, Başbakan gayet rahat şekilde, "televizyondan öğrendim" dememiş miydi?

*

Gece yarısı muhtırasını?

"Televizyondan..."

*

Terörle Mücadele Koordinatörü Edip Başer, ayıptır söylemesi, zart diye görevden alındığını nasıl öğrenmişti?

Televizyondan...

*

Hükümetin Merkez Bankası Başkanlığı’na atadığı Erdem Başçı, tebrikleri kabul ederken, Çankaya’dan şak diye veto yediğini nereden öğrenmişti?

Televizyondan...

*

Başbakan, dar gelirli ailelerin perişan olduğunu nereden görüp yardım elini uzatmıştı?

Metin Şentürk’ün Sabah’ın Körü programını izlerken, televizyondan...

*

Az geriye gidersek...

Fazilet Partisi kapatıldı.

O sırada Fazilet Partisi saflarında olan Tayyip Erdoğan, partisinin memlekete zararlı bulunup kapatıldığını nasıl öğrenmişti? O sırada ziyaret ettiği eski futbolcu Sedat’ın Gaziosmanpaşa’daki evinde, televizyondan...

*

Uzatmayayım...

"Bilgi toplumu" budur!

*

Peki, var mıdır bizden başka böyle bir ülke?

Olsaydı, televizyondan öğrenirdik herhalde...