Necdet bey de istifa etmeli.

*

“Orduya kumpas kurulduğu” bizzat hükümet tarafından itiraf edildiğine göre... Genelkurmay başkanının kumpas neticesinde terörist ilan edildiği, pırıl pırıl subayların kumpas neticesinde hapse tıkıldığı, resmen ortaya çıktığına göre... O kumpas neticesinde aniden önü açılan, terfi eden Necdet bey’in, sanki satürn’de yaşıyormuş da dünya’dan haberi yokmuş gibi, o koltukta oturmaya devam etmesi mümkün mü?

*

Babası canına kıyan evlatlar tabut başında çığlık atarken, eşi hapse atılan kadınlar adeta vebalı gibi yapayalnız bırakılırken, madalyalı oğlu tutuklanan anneler-babalar sıkıntıdan kalp krizi geçirip vefat ederken... Kasaptaki ete soğan doğramayan Hilmi efendi... Denizdeki balığa limon sıkmam, şarküterideki pastırmaya yumurta kırmam, çırpılmamış yoğurda sarımsak ezmem, manavdaki kavuna rakı açmam mı demeli? Yoksa, en azından, o ailelerden özür mü dilemeli?

*

Yalaka basın mesela...
Defolup gitmeli.
Bırakmalı artık bu işleri.

*

Çünkü ne diyor başbakan? “Vatana ihanet içinde casusluk yapan medya kuruluşları var” diyor. Ne diyor Bülent Arınç? “Psikolojik harple karşı karşıyayız” diyor. Yani... Akp’yi şakşaklayan yalaka basın, bunca senedir, kimlerin haberlerini manşetlerine taşıyormuş? Vatan hainlerinin... Kimleri otorite diye ekrana çıkarıyormuş? Casusları...
E bu durumda, bu yalakalar, hâlâ insan içine çıkabilirler mi?

*

Yandaş sanatçı tayfası...
Ayakkabı kutularından milyon dolarların fışkırdığı ülkede, 40 günlük bebeler penceresinde camı olmayan ahırdan bozma odalarda zatürreeden ölürken... Sizler hangi “pembe dizi”nin figüranıydınız arkadaş?

*

Gözü doymayan işdünyası...
Niye olan bitene hayret etmiş gibi davranıyorsunuz? Bilmiyor muydunuz, bu memlekette karapara aklandığını? Holdinginize stajyer olarak bile almayacağınız o magazin figürünün, 87 milyar dolarlık ihracat yaptığına inanıyor muydunuz? İğneden ipliğe her ihaleden kötü kokular yükselirken, ekonomimiz güllük gülistanlık demediniz mi? O güllük gülistanlık dediğiniz ekonomi’nin bakanı, yolsuzluk iddiasıyla ayvayı yemedi mi? Bakın ne diyor istifa eden toki bakanı... “Ne yaptıysak, başbakanla beraber yaptık” diyor. O ekonomi de, ne yaptıysa, sizinle beraber yapmadı mı?

*

Dümenden umre’ye gide gide, kutsal toprakları özelleştirme idaresine çevirdiniz birader... Görmediniz mi başbakanı kefen giyerek alkışlayan akp’lileri? Var mı o kefenin cebi?

*

Ve, yeni chp.

*

“Deniz Baykal’a komplo kurulduğu” bizzat Tayyip Erdoğan tarafından itiraf edildiğine göre... Salağa mı yatacak yeni chp? Duymazdan mı gelecek? Bizim partiyi kim kurcaladı, kim dizayn etti diye sormayacak mı? Ulusalcılar birer birer kapının önüne konurken... Nasıl oldu da, bi kolumda özerkçileri, bi kolumda liboşları buluverdim diye merak etmeyecek mi? Bizim genel merkez Ankara’da değil miydi yahu, neden Beykoz konakları’ndan yönetiliyoruz diye, özeleştiri yapmayacak mı?

*

Uzun lafın kısası...
Bakan’lar değişir, seyreden’ler değişmezse, “düzen değişti” zannedersin, düzülen aynı kalır.