Blackbird.

Sesten üç misli hızlı. Neredeyse atmosferin üstünden, yerdeki teröristin saç rengini bile görüyor. Radara yakalanmıyor.

Dragon Lady.

Halk arasında, U2 diye bilinen casus uçağı... 24 kilometreden, otomobil plakasını görecek kabiliyete sahip. O kadar yüksekten bakıyor ki, pilotları, astronot gibi giyiniyor.

Global Hawk.

Bu da pilotsuz... Uydu marifetiyle, başka kıtadan bile yönetebiliyorsun. Kar, yağmur, fırtına, bana mısın demiyor. Keskin gözleriyle 100 bin kilometrekare araziyi tarayabiliyor.

Prowler.

5-ALQ-99 diye, sinyal bozucu sistemi var. Bir düğmeye basıyorsun, şak, teröristlerin elindeki telsiz-telefon, elektronik ne varsa, kilitleniyor, kullanılmaz hale geliyor.

*

ABD, "anlık istihbarat" için bunları tahsis edecekmiş bize.

*

Bana sorarsanız, bi tane de uzay mekiği versinler... PKK, ay üssü Alfa’da çünkü.

*

Kardeşim...

Daha iki gün önce gördük, adam burnumuzun dibine piknik masası kurdu, üzerinde Apo posteri, kafamıza çuval geçiren Amerikalı general, Irak istihbarat şefi, Barzani’nin İçişleri Bakanı, bizim milletvekilleri, teröristler, hep birlikte, Brezilya’dan futbolcu transfer etmiş gibi imza töreni yaptılar, Biji TV de yayınladı.

Hani predator?

*

E diyeceksiniz ki...

Peki nedir bu anlık istihbarat denilen?

*

- Şu an gireyim mi?

- Girme.

- An be an gireyim mi?

- Girme dedim sana.

Budur...

*

Soruyorsun, anında ne yapman gerektiğini söylüyor... Daha ne predatoru istiyorsun?

*

Yok hálá istiyorsan...

Yüzde 90 körlüğe bile çare var ama, "senin görmek istemeyen gözlerinin" görmesini sağlayacak sentetik diyafram icat edilmedi henüz.