Aman kimseye söyleme ha!

Dileğin olmaz sonra.

*

Yıldız mıldız kaymaz halbuki.

Göktaşı o.

Atmosfere girerken, yanar.

Yalandan iz bırakır ardında...

Gecenin geçici karanlığında.

*

Bilmiyordun belki...

O yüzden tutmaz dileklerin!

*

Çünkü, yıldız dediğin...

Yeryüzünde kayar aslında.

Sahici izler bırakarak...

Yüreğimizde, hafızamızda.

*

Bak, Orhan Günşiray gitti mesela.

Göz açıp kapayana kadar...

Suna Pekuysal da.

*

Sen tırışkadan dizileri seyredip, yıldız sandığın, yanmasıyla sönmesi bir olan göktaşlarına dilek tutarken, farkında değilsin, uzay gibi boşluklar oluşuyor hayatımızda...

*

Ayhan Işık, Sadri Alışık, Vahi Öz, Necdet Tosun, Cevat Kurtuluş, Danyal Topatan, Erol Taş, Önder Somer, Belgin Doruk, Kadir Savun, Hulusi Kentmen, Aliye Rona, Nubar Terziyan, Adile Naşit, Sami Hazinses, Neriman Köksal, Mürüvvet Sim, Bilal İnci, hangi birini sayayım ki? Gitti mi, gelmiyor yerine yenisi...

*

Siyah-beyazdılar ama...

Rengárenktiler esasında.

*

Onun için Ediz Hun’u, Filiz Akın’ı her gördüğümde dilek tutarım ben, Türkán Şoray’ı, Hülya Koçyiğit’i, Cüneyt Arkın’ı her gördüğümde... Göksel Arsoy’u, Ekrem Bora’yı, Fatma Girik’i, İzzet Günay’ı gördüğümde, gözlerimi kaparım, mırıldanırım... Allah onlara uzuuun, sağlıklı ömür versin; bizi göktaşlarıyla baş başa bırakmasınlar diye.