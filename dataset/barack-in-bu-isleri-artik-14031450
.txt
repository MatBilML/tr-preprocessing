Cumhurbaşkanımız, vişneli yaprak sarması, peynirli suböreği, içliköfte, tava lagos, deniz börülcesi, enginarlı mantı, limon kremalı safran sosu gezdirilmiş fıstıklı baklava, nevzine ve kaymaklı ayva tatlısı ile Kayseri mutfağında önemli yeri olan Corvus Teneia ve Sarafin Cabernet Sauvignon şarapları ikram etti. TBMM’ye geçen Obama’ya TBMM başkanımız lokum tattırdı, turkuaz çini tabak hediye etti. Ayakta alkışlayan milletvekillerimiz, el sıkışmak için kuyruğa girdi. AKP milletvekili, eşinin yazdığı kitabı hediye etti. İstanbul’a geçen Obama’ya, Dolmabahçe Sarayı Müsabihan Köşkü’nde Türk sanat musikisi dinletisi sunuldu. Obama, gece boyunca başbakanımızın elini bırakmadı, duygulu anlar yaşandı. Sultanahmet Camii’ne girerken ayakkabılarını çıkaran Obama, Ayasofya’ya girerken sütunun kenarında oturan kediyi okşadı. Ayakkabılar ve kedi, canlı yayına çıkarıldı. Ayakkabıların 45 numara, “Gli” isimli mübarek kedinin de şaşı olduğu ve daha önce Ayasofya’yı ziyaret eden Papa tarafından okşanarak kutsandığı ortaya çıktı. Tophane-i Amire’de üniversite öğrencilerine konuşan Obama, sanki beş vakit namaz kılıyormuş gibi, “Ezandan önce bitirelim” dedi, çok takdir edildi.
*
Konyalı kunduracı, Obama’ya özel ayakkabı imal etti, “Seçimi kazanırsa bir çift ayakkabı göndereceğim diye kendi kendime söz vermiştim” dedi. Adanalı kebapçı, 5 koyun keserek yaptığı 5 metrelik kebabı kargoyla Beyaz Saray’a gönderdi. Ceyhanlı bakkal, Obama’nın kızlarına Cooker cinsi yavru köpek hediye etmek istediğini açıkladı. Sivas daha atik davrandı, Kangal gönderildi. Bartınlı ev hanımı, first lady Michelle Obama’ya tel kırma işlemeli şal postaladı. Zonguldaklı bir vatandaş, Devrek bastonu hediye etti. Van’ın Gürpınar İlçesi’ne bağlı Çavuştepe Köyü’nde 44’üncü başkan Obama onuruna 44 kurban kesildi. Davul-zurnayla halay çeken Çavuştepe sakinleri adına basın açıklaması yapan Abdülkerim Kulaz, “Her zaman arkasındayız” dedi. Abdülkerim Kulaz, Obama’nın çocuklarına bi gözü mavi, bi gözü sarı Van kedisi hediye edeceklerini de söyledi. Obama’nın ninesinin Kogelo köyünden hemşerileri olan ve Kayseri’de imam hatip lisesine devam eden Kenyalı öğrenciler, canlı yayına çıkarıldı, “Türkiye sizinle gurur duyuyor” diye omuzlara alınarak, baklava yedirildi. Samsunlu yerel sanatçı, özel beste yaptı ve üzerinde “Mister Obama” yazılı kemençeyi ABD Büyükelçiliği’ne bıraktı. Vezirköprülü el sanatları öğretmeni, Obama ailesine seccade, yemeni ve Osmanlı yeleği postaladı. Beyşehirli balıkçılar, Obama’ya 6.5 kilo sazan gönderdi. “İyi güzel de, bu balıklar yolda kokmaz mı?” sorusu üzerine açıklama yapan Beyşehirli balıkçı Mehmet Sezen, “Hiç bi şeycik olmaz, strafor kutularda buzlayarak yolladık” dedi. Uzaylı sanatçımız Mustafa Topaloğlu, “Hello Obama, hoş geldin başkanlığa, durdur bu savaşları, bitsin artık gözyaşları, geri getir umutları” klibini yayınladı, hit oldu.
*
Müstahak birader...
Müstahak.