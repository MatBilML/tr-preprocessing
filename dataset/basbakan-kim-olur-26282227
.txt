“Çocuklukları”na bakalım.

*

İsmet İnönü’nün babası, memurdu, zabıt kâtibiydi. Oğlunun doğum tarihini, evdeki Kuran-ı Kerim’in arka kapağına kaydetmişti.

*

Celal Bayar’ın babası müftüydü. Cevdet Sunay’ın babası imamdı. Fahri Korutürk’ün babası şûra-yı devlet, yani bugünkü danıştay üyesiydi. Ahmet Necdet Sezer’in babası öğretmendi.

*

Şükrü Saracoğlu’nun soyadı üstünde, babası saraçtı. Hasan Saka’nın babası hafızdı. Şemsettin Günaltay’ın babası öğretmendi.

*

Menderes’in babası çiftçiydi. Ecevit’in babası hekimdi. Erbakan’ın babası hâkimdi. Yıldırım Akbulut’un babası ptt memuruydu.

*

Demirel’in babası çiftçiydi.
Özal’ın babası memurdu.

*

Abdullah Gül’ün babası, tornacı.
Başbakan’ın babası, taka kaptanı.

*

Tayyip Erdoğan cumhurbaşkanı olursa, onun yerine kimler başbakan olabilirmiş? Ali Babacan mesela, babası çıkrıkçılar yokuşunda esnaftı. Beşir Atalay’ın babası çiftçiydi. Bülent Arınç’ın babası jandarma astsubayıydı. Mehmet Ali Şahin’in babası fırıncıydı. TBMM Başkanımız Cemil Çiçek’in babası çiftçiydi.

*

Gayet açık şekilde görülüyor ki, 1920’den beri, demokratik fırsat eşitliği vardır, hepsi sıradan vatandaşların çocuklarıdır... Bazı arkadaşların “biz dindarız, halk çocuğuyuz, öbürleri seçkin, elitist” filan demeleri, palavradan ibarettir.

*

Eğer hakikaten dindarsanız, yatıp kalkıp Mustafa Kemal’e dua etmeniz lazım... Çünkü o olmasaydı, başbakanlığı cumhurbaşkanlığını boşverdik, öve öve bitiremediğiniz osmanlı’nın sarayında, Sümbül Ağa bile olamazdınız!