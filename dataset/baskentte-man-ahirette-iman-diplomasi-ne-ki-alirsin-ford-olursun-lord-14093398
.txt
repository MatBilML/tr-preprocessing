Kanada soykırımı tanıdı.
Ürdün’e vize kalktı.
Fransa soykırımı tanıdı.
Lübnan’a vize kalktı.
İsviçre soykırımı tanıdı.
Katar’a vize kalktı.
Hollanda soykırımı tanıdı.
Libya’ya vize kalktı.
Almanya soykırımı tanıdı.
Tunus’a vize kalktı.
ABD soykırımı tanıdı.
Tanzanya’ya vize kalktı.
İsveç soykırımı tanıdı.

*

Bi nota çekmek lazım İsveç’e...

*

Kalbinde yoksa yerim
Mühim diil güzelim
Gönlünde yer yoksa bana
Tanımazsan tanıma

*

Bakın, hazır “kamyon” mevzuu gündemdeyken, bir başka yaşanmış “kamyon” hikâyesi anlatayım size...

*

Cumhurbaşkanımızın müthiş diplomatik açılımı üzerine, Ermenistan maçına 500 kadar Türk seyirci gitmişti. Bazıları, Gürcistan üzerinden Ermenistan’a mal taşıyan kamyon şoförlerimizdi. Geldiler stada... Türkçe, yani anladıkları dilden “Hoş geldiniz” diyen Ermeni gençler tarafından karşılandılar. Sevindiler tabii... Çünkü, konuksever Ermeni gençleri, sadece hoş geldiniz demekle kalmıyor, üzerinde İngilizce ve Ermenice yazılar bulunan tişörtler dağıtıyordu. Bedava... Avanta tişörtleri alan kamyoncular, ekstra mutlu oldular... “Bu Ermeni açılımının sonunda bize bi kazık girer” diyenler, hakikaten şerefsizdi yani, AKP’ye iftira atıyorlardı... Güle oynaya giydiler avanta tişörtleri, tam turnikelerden geçiyorlardı ki, “Bi dakka hemşerim, n’apıyorsunuz?” diyen Türk gazeteciler tarafından durduruldular... Ve, n’aaptıklarını öğrendiler... Çünkü, avanta baldan tatlıdır diye kapıp giyiverdikleri tişörtlerin üzerinde “Soykırımı tanıyorum” yazıyordu!

*

Gözünüz yolda, kulağınız İspanya’daki soykırım kararında olsun sevgili kamyoncu kardeşlerim... Cümleten hayırlı yolculuklar.