Kovulduğunu tivitır’dan öğrendi.
*
Omuzlarda getiriyoruz.
Törenler filan.
Sonra, güle güle bile yok.
*
Başlarken, aşk.
Biterken, nefret.
*
İşten atıldığını giriş kapısındaki turnike görevlisinden öğrenen gazeteci var. Halbuki, aynı gazetede sayfa sayfa reklamlarla işe başlamıştı.
Rolünün başkasına verildiğini rakip kanalın magazin programından öğrenen dizi oyuncusu var. Halbuki, o rolü aldığında kendi kanalında ana haber’e bile çıkarmışlardı.
Ki, o ana haberin spikeri de, kendisinin kapı önüne konulduğunu feysbuk’tan öğrendiğini açıkladı.
*
Siyaset daha beter.
Kabinenin değiştiğini, koltuğunu kaybettiğini, televizyon seyrederken öğrenen bakanlar var. İnsan hiç olmazsa bi telefon eder di mi... Yok. Ekrandaki altyazıdan duyuyorlar.
*
En son, içişleri bakanını görevden aldılar, korumasının uzattığı not kâğıdıyla öğrendi. Bütün emniyet, valiler, jandarma bana bağlı, küçük dağları ben yarattım diye geziyordu.
Post-it’le gitti.
*
Mustafa Sarıgül’ün kafasına sandalye vurup partiden attılar, şimdi partiye davet edip büyükşehire aday gösteriyorlar, son dakka iş bozulursa, partiye davet edeni yumruklarlar.
*
Hiç unutmam... Tarım bakanı Edirne’yi ziyaret etmişti, “tarımın mimarı hoş geldin” pankartı asmışlardı. Bakan sinirlenmişti. “Ben daha altı aylık bakanım, nasıl olur da tarımın mimarı olurum” demişti. Tarım il müdürlüğü yetkililerinin cevabı şahaneydi. “Bu afiş hep hazırda duruyor, her bakan geldiğinde bu pankartı asıyoruz” demişlerdi. Neticede... Tarımın mimarı’nı görevden aldılar, koltuğu kaybettiğini televizyondan öğrendi, bir başka tarımın mimarı geldi, aynı pankartı astılar. Meğer o yüzden, isim yazmıyorlarmış iyi mi... Ha bire bakan değiştiği için, haybeye afiş masrafı çıkıyormuş.
*
Bulvarı bile var bu işin; Gaziantep’te... ANAP iktidarken, Mustafa Taşar Bulvarı yaptılar. ANAP gitti, MHP’li koalisyon iktidarı geldi. Mustafa Taşar’ı silip, Alparslan Türkeş Bulvarı yaptılar. Koalisyon gitti, AKP geldi. Alparslan Türkeş’i silip, Kürşad Tüzmen Bulvarı yaptılar. E Kürşad Tüzmen de gitti... Yazıyı yazarken Gaziantep’i aradım, AKP hâlâ iktidarda olduğu için tabelaya dokunmamışlar.
*
Biz İzmirlileri çaresiz bırakan mevzulardan biridir maalesef...
Yabancı misafir gelir.
Havalimanında karşılarız.
“Adnan Menderes’i herhalde çok seviyorsunuz ki, ismini havalimanına verdiniz” diye sorarlar. “Evet, rahmetliyi çok seviyorduk, o yüzden astık” cevabını vermek zorunda kalırız!
*
Nasıl anlatabiliriz ki el âleme.
“Sen buna şükret... Telle boğmadan önce padişahına tecavüz etmiş milletiz” mi diyelim?