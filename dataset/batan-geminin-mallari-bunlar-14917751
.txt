Komor bandıralı!

*

(Geminin hangi devlete ait olduğunu gösteren bandıra, yolda değişmişti. Çakma bandıra yani... Değişmeseydi, hukuk gereği, savaş sebebiydi... İslami Cumhuriyet’tir ama, Afrika’yla Madagaskar arasındaki adacık
devleti Komor’un İsrail’e savaş ilan edeceğini pek sanmıyorum!)

*

Haliç tersanesinde Türk mühendis, Türk işçisinin emeğiyle yapılmıştı Mavi Marmara... Orijinal adı, Beydağı’ydı. Sonra Mavi Marmara’ya dönüştü. Güzel güzel çalışırken, İstanbul Büyükşehir Belediyesi’ne devredildi, Belediye de, iki ay önce İHH’ya sattı... Sonrası malum.

*

Mavi Marmara’nın ikizi var, adı Karadeniz... O da Haliç’te yapıldı. O da Türk bandıralıydı. Orijinal adı, “Çıldır”dı... Sonra Karadeniz’e dönüştü. Türkiye Denizcilik İşletmeleri’nin bünyesinde güzel güzel çalışırken, şak diye, Rizeli, MÜSİAD üyesi bir işadamına satıldı. Özelleştirmenin şartı vardı, satın alacak kişi “Türk vatandaşı” olmak zorundaydı. Sevindik tabii... Neticede vatandaşımıza satılmıştı. Ancak... Karadeniz’i devletten 4’e alan vatandaşımız, 8’e Yunanlı’ya sattı. Yunanlı, Türk bandırasını söktü, Malta bandırasını taktı. Karadeniz’i sildi, “Dream” yazdı... Yani, Çıldır’mak işten bile değil ama, Karadeniz’i anca “rüya”nızda görürsünüz bundan sonra!

*

Ankara feribotu, satıldı.
Samsun feribotu, satıldı.
Truva, hurdacıya satıldı.
Yeşilada, jilet oldu.

*

İskenderun feribotu, satılmadı...

Özelleştirme Kanunu’ndaki “milli güvenlik ve kamu yararı” ayaklarıyla, Deniz Kuvvetleri Komutanlığı’na hibe edildi. Böyle bu işler çünkü, ona bi tane, buna bi tane, bi tane de askere, herkes çenesini kapatıyor, “milli güvenlik” sağlanmış oluyor... “Kamu yararı” denilen İskenderun feribotunda, yüzme havuzu, restoran, bar filan var!

*

Tekirdağ feribotu, İstanbul Büyükşehir Belediyesi’ne devredildi, Belediye başkasına sattı, o başkası da Aliağa’ya götürdü, söktürdü... Bandırma feribotu, Çanakkale İl Özel İdaresi’ne hibe edildi, Çanakkale İl Özel İdaresi başka birine sattı, o biri de, kiloyla hurdacıya sattı... Eritilip çatal kaşık yapılan Avşa feribotunun ikizi Uludağ feribotu birine satıldı, o biri de, Uludağ’ı silip, Cappadocia yazdı, yabancı bandırayla Ukrayna’ya çalıştırıyor.

*

Hayır, canımı sıkan konu, Gazze’ye yardım göndermek için feribot kalmadı elimizde birader... İster misin, höt zöt yapıyormuş gibi görünürken, İsrail’den feribot kiralasın bunlar.