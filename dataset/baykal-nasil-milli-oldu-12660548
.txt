Ama, futbol yazısı değildir bu.
*
“Kadere bak” yazısıdır.
*
Galatasaray’da başladı, Rizespor’da oynadı, Göztepe’de, Siirt’te, Fenerbahçe’de, Gençlerbirliği’nde, Konyaspor’da, Samsunspor’da, Trabzonspor’da oynadı, “Anadolu’da ayak basmadık” yer bırakmadı, şimdi Ankaragücü’nde oynuyor... Adı, Ceyhun.
*
Hayatını futbola verdi...
İlk kez milli takıma çağırıldı.
*
Kim çağırdı?
Fatih Terim...
Kim o?
Ceyhun’u taaa yıllar önce “defterden silen” ve Galatasaray’dan gönderen hoca.
*
“Bana lazım değil” demişti.
“Ona gerek yok...”
*
E bakıyoruz bugün...
Arda kart cezalısı, oynamayacak.
Emre kart cezalısı, oynamayacak.
Maç hayati.
Terim sıkıştı...
Ceyhun’a sarıldı.
*
Harcadığı kurtarıcısı o, onun.
*
Büyük havalarla gezerken, içine düştüğü durumdan kurtarsa kurtarsa “Ona gerek yok” dediği adam kurtarabilir çünkü.
*
Ve, bakıyoruz...
Fatih Terim’in siyaset sahnesindeki versiyonu olan başbakanımız, “Ona gerek yok” diye defterden sildiği, “cibilliyetsiz” dediği Baykal’a mektup yazmış, “zat-ı âliniz” diyor, kibarlıktan kırılacak, “Birikimlerinizden istifade etmek arzu ve niyetindeyim” filan diyor.
*
Büyük havalarla gezerken, içine düştüğü durumdan, kurtarsa kurtarsa “İki koyun güdemez” dediği adam kurtarabilir çünkü.�