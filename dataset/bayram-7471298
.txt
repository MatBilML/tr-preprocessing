*

Yunanistan, orman yangınlarında hayatını kaybeden vatandaşları için yas ilan etti. Peru’da depremden sonra yas ilan edildi. Kenya’da 14 kişinin öldüğü uçak kazasından sonra yas ilan edildi. Rusya’da okul katliamından sonra yas ilan edildi. Avusturya’da tünel yangınından sonra yas ilan edildi. İspanya’da metro faciasından sonra yas ilan edildi. Nijerya’da yolcu uçağı düştü, yas ilan edildi. Lübnan’da İsrail saldırısından sonra yas ilan edildi. Irak’ta Kerbela baskınından sonra yas ilan edildi. Kıbrıs Rum Kesimi’nde uçak kazasından sonra yas ilan edildi. Papa öldü; İtalya’da, Portekiz’de, Fransa’da, İspanya’da, Polonya’da, Şili’de, Küba’da, Paraguay’da, Peru’da, Filipinler’de, Bolivya’da yas ilan edildi. Kral Fahd öldü; Ürdün’de, Filistin’de, Mısır’da, Suriye’de, Lübnan’da yas ilan edildi; Türkiye bayrakları yarıya indirdi! Juventus’un 17 yaşındaki 2 futbolcusu gölde boğulunca, İtalya’da yas ilan edildi. Evsizleri döve döve öldüren manyaklar yakalanmadığı için, Brezilya’nın Sao Paolo kentinde yas ilan edildi. Futbolcu Puerta’nın maç sırasında kalp krizinden ölmesi üzerine İspanya Ligi’nde yas ilan edildi. Kurt Cobain ölü bulundu, Seattle’da yas ilan edildi.

Arşivi şöyle bir tara...

Romanya’da yas ilan edildi, Azerbaycan’da yas ilan edildi, Türkmenistan’da yas ilan edildi, Sırbistan’da yas ilan edildi, Libya’da yas ilan edildi, Kosova’da yas ilan edildi, Pakistan’da yas ilan edildi, Birleşik Arap Emirlikleri’nde yas ilan edildi... Hrant Dink’in öldürülmesi üzerine, Ermeni Patriği 15 günlük yas ilan etti.

*

İyi bayramlar Türkiye!

*

Açmayacaktım bayramlık ağzımı ama, Ertuğrul Özkök illa yaz dedi, buyrun yazıyorum...

Evet, tabii ki, böylesine vahşi bir terör örgütüyle mücadele ederken, devamlı yas ilan edemeyiz. Ama... 24 saatte 15 şehit verdiysek, 24 saat göbek atmadan durabiliriz en azından.

*

Ve, yarın milli maç.

Ayın, 13’ü...

UEFA siyasi gerekçelerle "siyah forma" giymemizi engellese bile... Ayın "13"ündeki maçta, bir defada verilen "13" şehidin anısına, milli takım kaptanının "13" numaralı forma giymesine kimse karışamaz.

Hem böyle bir hakkımız var...

Hem de, biz cips yiyip maç seyrederken, dağda bayırda mayınla pusuyla boğuşan çocuklara böyle bir moral borcumuz var.