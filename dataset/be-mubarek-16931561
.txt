*
Neden yerlerde tekmeletmedin, hatta neden “Faşist, darbeci, şerefsiz, alçak, ırkçı, eşkıya, bi avuç elit, provokatör bunlar” diyerek, daha pijamayla otururken evlerini bastırtmadın.
*
Bak, hukukçu muhalifin El Baradey hâlâ sokakta geziyor. Neden yol yakınken içeri tıkmadın, neden bilgisayarında porno film, döşemesinin altında “Piramitlere F-16 çarptıralım, Ramses’e suikast yaptıralım” planı buldurtmadın... Yılanın başını küçükken niye ezmedin be mübarek.
*
Madem milli servet telefon şirketlerini el âleme satmadın; o halde kullansaydın ya, niye el âlemin telefonlarını dinletmedin... Niye avizelerin yanına ahize koydurtmadın be mübarek.
*
Hava 55 derece.
Kömür yaramaz, anlarım.
Açız diye bağırana avanta hurma dağıtsana be mübarek.
*
İsrail’le bizzat savaştın, bu sayede mareşal oldun, gene de Araplara yaranamadın, İstanbul’da bile kuklanı yakıyorlar... Halbuki, topraklarının yüzde 95’i boş, kapının önünde posta koyuyormuş gibi yapıp, kapının arkasında İsrail’e satsana be mübarek.
*
Toprak dedim, aklıma geldi. Mısır Çarşısı bizim ülkede, “Dimyat” şehri senin ülkede... Bizim ülkenin yüzde 85’i ekilebilir arazi olmasına rağmen, bizim Mısır Çarşısı’nda, bizim Toprak Mahsulleri Ofisi tarafından, senin Dimyat’tan ithal edilen pirinçler satılıyor... Senin ülkende kaktüs bile zor yetişirken, hâlâ çiftçilikle uğraşıyorsun, köylünü desteklemeye çalışıyorsun... E köylüne de yaranamıyorsun haliyle, biz Dimyat’a ithalata giderken, sen evdeki bulgurdan oluyorsun... Biraz global olsana be mübarek.
*
Artist Ömer Şerif çıktı, endişeliyim dedi. Der tabii... Neden vakit varken sarayında ağırlayıp, endişesini gidermedin sanatçılarının... Neden bizim klarnetçi adaşın Hüsnü’yü çağırıp, bi Roman açılımı patlatmıyorsun mesela, en azından Kıptileri kafalarsın be mübarek.
*
Ramazanımız mübarek.
Bayramımız mübarek.
Daha ne bekliyorsun...
Dini alet etsene be mübarek.
*
Ah be Hüsnü...
Kafayı çalıştıran alt tarafı 8 senede padişah oluyor, sen bu kafayla 30 senedir anca cumhurbaşkanı kaldığının farkında değil misin be mübarek.