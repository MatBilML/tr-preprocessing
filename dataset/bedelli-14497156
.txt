Hem papelleri sayacaksın.

Hem en altta kalacaksın.

Adalet mi bu?

*

2 bin dolar fazla verip, albay olmak istiyorum belki... Parasıyla değil mi?

*

Yapılacaksa, tam yapılsın.

Tarifesi yayınlansın...

Yüzbaşı, adı üstünde, yüz dolar.

Binbaşı, bin dolar.

*

Ya general?

Hepsini içeri tıkıyorlar, paramızla rezil olacak kadar keriz değiliz herhalde!

*

Peşin peşin tezkere...

Taksit taksit ödensin.

2 al, 1 öde kampanyası yapılsın.

İki biraderin biri bedavaya gelsin.

Bonus’la teşvik edilsin...

En az üç gönderene, F16’yla yemin törenine gidiş-dönüş bileti verilsin.

*

Durumu iyi olan kombine alsın.

Kendi gitmesin.

Çocuğu gitmesin.

Torunu da gitmesin.

*

- Askerliği nerde yaptın?

- Locada.

*

Tankçı, topçu meşakkatli; yeni sınıflar oluşturulsun mesela... “Bokumda boncuk var tümeni” kurulsun. “Babam sağolsun tugayı” kurulsun. Parası hangisine yetiyorsa, oraya gitsin.

*

İlla da gidilmesin zaten...

İsteyen, kendi yerine adam göndersin.

Vatanını çok seven, iki tane göndersin.

“Çok yurtsever insandır, hayır için her sene birini gönderir” filan...

Bi bölük gönderene, madalya verilsin.

*

Daha olmadı...

“Tırışkadan ameliyatla dikiş attıranlar vakfı” kurulsun. Zeki çocuklara askerlikten sıyırma bursu verilsin... E hem aklı yok, hem parası, marş marş, askere onlar gitsin.