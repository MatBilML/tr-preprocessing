*
CHP daha açık ifade etti:
Kaçanın anası ağlamaz.
*
Kaçarsan, yırtarsın...
Bedelli askerlik budur.
*
İşi olana...
Evli olana...
Parası olana filan çıkmıyor.
Kimse kimseyi yemesin.
Kaçana çıkıyor bedelli.
*
Sektirmeden vergini öde mesela, primini
yatır, emlak gelirini
beyan et, tek kuruş kolaylık bile sağlamazlar... Ama, vergini kaçır, primini boşver, gelirini sakla, ödüllendirilirsin adeta... Bankada parası olanları inek gibi sağarlarken, parasını yurtdışına kaçırana af çıkarmadılar mı?
*
Bırak kırmızıyı, sarı ışıkta geçmemek için dikkat kesilirsin, ha bire yolunu kesip evraklarını sorarlar... Çatır çatır trafik suçu işleyip, üstüne cezasını ödemeyenleri tek kalemde affettiler. Elektrik, su faturanı koşa koşa ödersin... Ben keriz miyim diyenlerinkini, sildiler gitti.
*
Bilinçli sistemdir...
Vatandaşını defolu
hale getirir.
Ki, defoluya hesap sormasın.
*
(Arkadaşları gecesini gündüzüne katıp, kafa patlatırken... Sınav günü dahil, kızlar kahvesinde takılıp, bir değil, iki üniversite affıyla diploma alan öğrenci müsveddesinin
satırlarıdır bunlar.)
*
Bakınız, Orhan Aslıtürk... Naylon fatura. Hayali ihracat. Bilmemkaç sene hapsi isteniyordu. Vınn... 13 sene beyler
gibi araziye uydu. Zamanaşımı doldu. Geldi. Tebrik edip, bıraktılar.
*
Bu 13 sene zarfında, faturada katakulli yapmadığı, çekini günü gününe ödediği, kanunlara uygun olarak çalıştığı için... İflas eden, yuvası yıkılan, canına kıyan işadamı sayısı kaçtır? Patronu düzgün adam olmakta ısrar ettiği için, işsiz kalan insan sayısı... Kimin umurundadır?
*
Ya Hizbullahçılar? Her sabah imza vereceksiniz dediler, imza vermeyenler uçtu, her sabah efendi gibi imza vermeye geleni, tutukladılar... Ağlıyor şimdi, benim ne suçum var diye... Daha ne suçun olsun birader? Kaçtın da kovalayan mı oldu? Kaçmıyorsan, var bi sebebi!
*
Asıl mevzuya dönersek...
*
Sen boğazından kesip ev taksidini öderken, orman arazisine kurulanın sırıtmasıdır, bedelli... “Ver tapumu, al oyumu” diyen gecekonducunun, “ver tezkeremi, al oyumu” versiyonudur.
*
(Nasıl olsa bana giren çıkan yok, müşterisi de çok, savunabilirdim. Veya, ıskalayıp, hiç yazmayıp, suya sabuna dokunmayabilirdim. Özetle, vatandaşlık görevlerini hakkıyla yerine getirenleri, ekstra keriz yerine koyabilirdim ama... Böyle gelmiş böyle gitmez. Gitmemeli.)
*
Kızmaca darılmaca yok.
*
Bir defalığına çıkıyor, 1983’ten önce doğanları kapsıyor diyorsan... Sen onu benim külahıma anlat... 82’liye çıksın, 83’lüye albay rütbesi bile versen, gitmez, bekler. Başka seçim mi yok?