Huanhuan.

Yingying.

Nini.

Nedir bunlar?

2008 Pekin Olimpiyatı’nın sembolleri...

Beibei, balık.

Jingjing, panda.

Huanhuan, alev.

Yingying, antilop.

Nini, kırlangıç.

*

Birbirinden sevimli, rengárenk, güler yüzlü, çizgi kahramanlar... Çinli çocuklar alsın, oynasın, kullansın diye üretildiler.

Bebek olanı var, kalemtıraş olanı var, cama yapıştırılanı var, deftere yapıştırılanı var, posteri var, bardağı var, çantası var, çorabı var, tişörtü var, var oğlu var.

*

Peki niye bunlar seçildi?

*

Birincisi...

5 sembol, 5 kıta, yani 5 halkadan oluşan, olimpiyat bayrağı.

İkincisi...

Balık, panda, antilop, kırlangıç, Çin’in gurur duyduğu, en meşhur 4 hayvanı... Balık denizi, panda ormanı, antilop toprağı, kırlangıç gökyüzünü sembolize ediyor. Alev ise olimpiyat meşalesini.

Üçüncüsü...

Çin’in geleneksel kültüründe, "balık" zarafeti, bereketi, zenginliği; "panda" neşeyi, özgüveni, kuvveti, iyimserliği; "ateş" sıcaklığı, coşkuyu, ışığı, ruhu; "antilop" sürati, çevikliği, kıvraklığı, sağlığı; "kırlangıç" özgürlüğü, dostluğu, masumiyeti, şansı, hayalleri temsil ediyor.

Ve dördüncüsü...

Sembol isimleri, aynı hecenin iki kez tekrar edilmesiyle oluşturulmuş. Çocuklara kolay gelsin, akıllarında kalsın diye... Bu isimlerin hecelerini tek tek, yan yana dizdiğinizde, şu cümle çıkıyor ortaya:

"Bei Jing Huan Ying Ni..."

Yani?

"Pekin’e hoşgeldiniz..."

İşte bu da, Çin’in "zekası"nı, "şaşırtıcı yaratıcılığı"nı, "sürprizi"ni ve aslında o gergin bakışlı standart suratların altında yatan "muzipliği"ni sembolize ediyor.

*

Doğa sevgisi, hayvan sevgisi, yurt sevgisi, insan sevgisi, misafirperverlik, oyun, dostluk, arkadaşlık, nezaket, zenginlik, neşe, eğlence, özgüven, iyimserlik, sıcaklık, coşku, ruh, sürat, çeviklik, sağlık, özgürlük, şans, hayal, zeka, yaratıcılık, muziplik.

*

Demem o ki...

Bilimde, teknolojide, eğitimde, sanatta, sporda, rekabette, kalkınmada, dünyayı peşine takıp götüren; acaba nasıl beceriyor diye gıptayla izlenen Çin’in, çocuklarına sunduğu "sembol"ler bunlar.

*

Ya bizim?