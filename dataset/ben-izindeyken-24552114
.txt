TC başkanı Abdullah, PKK başkanı Abdullah, TBMM başkanı Cemil, KCK başkanı Cemil, senkronize olmuş oldu, dört dörtlük eşbaşkanlık oldu.
*
Yeni kara kuvvetleri komutanının soyadı AK’ar... Yeni hava kuvvetleri komutanının soyadı AK’ın... Yeni deniz kuvvetleri komutanının adı Recep... Genelkurmay karargâhında ilk kez iftar verildi. Yüksek Askeri Şûra’yı her sene 10 gün kaydırıp, ramazana fiksledik miydi, tamamdır bu iş gari.
*
Başbakanımız “Nisan ayında Gazze’ye gideceğim” demişti. Bilahare, inşallah mayıs sonu gibi Gazze’ye gideceğini söyledi. Sonra, herhangi bir erteleme olmadığını, haziran ayında Gazze’ye gideceğini anlattı. Neticede temmuz ayında Gazze’ye gideceği açıklandı. Siz bakmayın ağustos ayında olduğumuza, herhangi bi erteleme yok yani.
*
Obama beyzbol sopası göstermişti, hocaefendi kızılcık sopası gösterdi. Fetocular bademlere karşı bildiri yayınladı. e-muhtırayı biliyorduk,
bu da f-muhtıra bi nevi.
*
2011’de Mogadişu’daki patlamada yaralanan 37 Somaliliyi Esenboğa’da kim karşılamıştı? Başbakan Yardımcımızla Sağlık Bakanımız karşılamıştı. Mogadişu’daki elçiliğimizi havaya uçurdular; şehit polisimizi, yaralı polislerimizi Esenboğa’da kim karşıladı? Somalili olmadıkları için sadece aileleri karşıladı.
*
Ali İsmail’i öldürenlerden biri polis çıktı. Adı, Mevlüt... Ne zaman tutuklandı biliyor musunuz? Kadir gecesi mevlit okunurken! Polisin sopası var ama, Allah’ın sopası yok dedikleri, işte bu.
*
CHP’li mebusların fişlendiği anlaşıldı. Gazeteler, şok haber filan diye duyurdu. Bunun neresi şok haber birader... AKP mebusu açık açık “bizi fişlemişlerdi, şimdi biz onları fişliyoruz” dememiş miydi?
*
Peki, Recep Tayyip Erdoğan ODTÜ’ye ne demişti? O profesörler doçentler mesleği bıraksınlar, bize böyle hocalar lazım değil demişti. Bize nasıl hocaların lazım olduğunu bizzat Recep Tayyip Erdoğan Üniversitesi izah etti. Öğretim üyesi almak için ilan verdiler, silmeyi unutmuşlar, kimleri torpille alacakları kabak gibi yayınlandı.
*
Şehircilik Bakanımız “Müslüman ülkeyiz, Türkiye’nin konumu itibariyle icat yapamıyoruz, buluş yapamıyoruz” dedi. Al sana “Gâvur İzmirli” olmak için bi sebep daha!
*
Bir ilahiyat profesörü “kadın sesi içeren müzik, caiz değildir” dedi. Bir başka ilahiyat profesörü “çalgı aleti çalmak haramdır” dedi. Bir başka ilahiyat profesörü “müziğin dinlenmesi bile haramdır” dedi. Kadınlar matinesinde erkek müzisyenler görünmesin diye, orkestranın önüne perde çekildi. Bu bestelere güfte yazarsak... Anlayana davul zurna saz, hâlâ anlamayana sazı soksan az.
*
PKK bayrağı açan BDP’liler şikâyet edildi. Savcı inceledi. “Sarı kırmızı yeşil renkli bez parçalarının PKK sembolü olarak algılanması doğru değildir, dünya üzerindeki ülkelerden en az 15 örnek verecek olursak, Senegal, Kamerun, Benin ve Gana’nın bayrakları sarı kırmızı yeşildir” diye izah etti, takipsizlik kararı verdi.
*
Meşhur fıkradır...
Sanki Diyarbakır doğumluymuş gibi sahte nüfus kâğıdı çıkaran CIA ajanı, mekap giymiş, poşu sarmış, çaktırmadan PKK’ya katılmak için Kandil’e gitmiş. Başvuru formunu doldururken, hangi istihbarat örgütündensin diye sormuşlar. Şaşırmış tabii. Nerden anladınız demiş. Senden önce hiç zenci Kürt görmedik demişler.
*
THY pilotları Lübnan’da kaçırıldı. Stratejik derinliğinize akıl vermek gibi olmasın ama... Ahmet Davutoğlu karışmazsa, belki kurtarmak için bi şansımız olabilir!
*
Hatırlarsınız herhalde, ne demişti başbakanımız?
“Bakıyorsunuz, bayramın adını değiştirdiler, ne oldu bayramın adı, tatil oldu. Olmaz. Bu, dört dörtlük Ramazan Bayramı’dır. Bayram, tatil değildir. Buna kültürel erozyon denir. Değerlerimizin erozyona uğramasına fırsat vermemeliyiz. İnkıraza götürür” demişti.
Ne yaptı Ramazan Bayramı’nda?
Bodrum’daydı.
Beş yıldızlı otel, yat turu filan.
*
Urla’da yat’ta.
Bodrum’da yat’ta.
Hâlâ yat’acak yeri yok diyorsunuz, ayıptır, inkırazdır.
*
16 Mayıs’ta, Mustafa Kemal’in Bandırma vapuruyla Samsun’a gitmek üzere yola çıktığı gün, Bandırma limanıyla Samsun limanını satmışlardı. Mustafa Kemal’in başkomutan olduğu gün, 5 Ağustos’ta, İlker Başbuğ’a müebbet verdiler.
*
“Sehven” ve hileyle aziz vatanın bütün kaleleri zaptedilmiş olabilir... Ergenekon, yarın!