11 işçi çadırda yanarak, 5 işçi deniz bisikletiyle boğularak ölmüştü, Elazığ’da 6 işçi konteynerle uçarak öldü. Çadır tutuklandı, deniz bisikleti aranıyor, konteyner gözaltında.

*
“5” şehit verdik.
E ölenle ölünmüyor tabii... Bi vatandaş İçişleri Bakanımıza, sizi gördüğüme çok sevindim deyince, yapma yahu, nerden bileyim sevindiğini, takla at da göreyim bakiim dedi. Vatandaş, takla atmasam göbek atsam olur mu deyince, çal davulcu dedi, “5” dakka göbek atıldı.

*
Brunei Sultanı geldi.
Topkapı’yı gezdirdiler.
Tahminim o ki, Kaşıkçı Elması’nı satacak bunlar.

*
Asrın yolsuzluğu denilen Deniz Feneri iddianamesi tamamlandı, Zahid Akman’a “3 sene” hapis isteniyor. İzmir Büyükşehir Belediyesi davası başladı, köylüden mandalina satın alıp öğrencilere dağıtan Başkan Aziz Kocaoğlu’na�“397 sene” hapis isteniyor!

*
Annem ağırlaşmıştı. Sağ olsunlar, İzmir’deki hekim arkadaşlarım seferber, elden gelen yapılıyordu. O sırada, Ankara’dan bi telefon: “Profesör Mehmet Haberal’ın selamı var, annenizi Başkent Üniversitesi Hastanesi’ne aldırmak için özel ekip ve ambulans göndermek istiyor...” Annemin son gülümsemesi buydu.
Son duası da... Profesör Haberal için dua etti. Annem gitti. Peşinden Haberal’ın annesi... Annemin cenazesi nedeniyle Medine teyzenin cenazesine katılamadım ama, anne’min anne’yi orada karşıladığından eminim.

*
Milli Eğitim Bakanımız “çocuklarımız Arap harfleriyle Türkçe gibi okuyacaklar ama, anlamayacaklar” dedi.
Eğitim diye buna derim ben.
Anlamayıp, bakacaklar...
“Bakan” olacaklar.

*
12 Eylül, 28 Şubat...
Sıra geldi, 31 Mart ayaklanması vesilesiyle Hareket Ordusu’nu tutuklamaya!

*
Çevik Bir’i içeri tıkarlarken, Genelkurmay eski Başkanı Hilmi Özkök, Turgutlu’da ilkokul açılışında Bülent Arınç’a karanfil veriyordu. Kurdeleyi kestikten sonra, VIP dolmuşuyla tur atsalardı dört dörtlük olurdu aslında. Çünkü, ilkokulu yaptıran kişi... Sit alanında villa ayarlayan Spor Bakanı Suat Kılıç’ın VIP dolmuşunu değerinden fazla fiyata Belediye’ye aldığı iddiasıyla hakkında soru önergesi verilen Turgutlu Belediye Başkanı.

*
Spor Bakanı demişken... Ankaragücü küme düşmüştü, stadının adı 19 Mayıs... Manisaspor küme düşmüştü, stadının adı 19 Mayıs... En son Samsunspor küme düştü, stadının adı 19 Mayıs... “19 Mayıs statlarda kutlanmayacak” diyorlar, inanmıyorsunuz kardeşim!

*
Başbakanımız, Arabistan’a gitti, Kral’ın çadırında,
Suriye’ye “demokrasi”
çağrısı yaptı iyi mi... Malum, teokratik monarşiyle yönetilen Suudi Arabistan “demokrasinin beşiği”dir.

*
2002’den beri TSK’nın maaş iyileştirilmesi taleplerini reddeden Hükümetimiz, generallere 354’er lira zam yaptı. Hazır, Suriye’yle savaşmak üzereyken, bundan iyisi Şam’da kayısı.

*
Tarım Bakanı, Güneydoğulu. Sağlık Bakanı, Doğu Anadolulu. Kabine’nin çoğu, Karadenizli. Hal böyleyken, Tarım ve Sağlık Bakanlığı işbirliğiyle, ilkokul çocuklarına süt dağıtılması için ihale yapıldı. Karadeniz, Doğu Anadolu ve Güneydoğu Anadolu’dan teklif veren bile olmadı! İhale sütsüzlükten iptal oldu. Uruguay’dan süt ithal ederlerse, şaşma.

*
Türk Standartları Enstitüsü “helal gıda sertifikası” sempozyumu düzenlerken... Bal’dan sonra peynir’in de
sahte olduğu anlaşıldı. Sucuk’tan kaynağı belirsiz
doku ve organ çıktı.

*
Enerji Bakanımız, Adıyaman’da yüksek
graviteli petrol bulunduğunu açıkladı. Sırf benim saydığım 18’inci bulunuşu filan.

*
Huysuz Virjin, mirasını Türkan Saylan’ın Çağdaş Yaşamı Destekleme Derneği’ne bağışladı. Böylece, bundan böyle herhangi bi televizyon kanalında program yapamayacağı kesinleşmiş oldu.

*
Memleketin çok önemli bi meselesi daha çözüldü. Diyanet İşleri Başkan Yardımcımız, hapşıran müminlere “çok yaşa” demektense “Allah rahmet etsin” demenin daha doğru olacağını söyledi.

*
Velhasılıkelam...
Hoş bulduk.