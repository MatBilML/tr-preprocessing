*
Sabah 12’nci kattaki makamına geldiğinde Şero’yu koltuğunda gören Kılıçdaroğlu, sinirlendi, “koltuklar kimsenin babasının malı değildir” diyerek, ensesinden tuttu ve asansöre koydu. Uyku mahmurluğuyla 4’üncü katta inen Şero, kapıyı açık görünce, gitti, genel sekreterin koltuğuna kuruldu, patileriyle tüzüğü çırmalamaya başladı. Makamına geldiğinde Şero’yu koltuğunda bulan Önder Sav, “tasalluttur bu” diyerek, parti meclisini topladı. Kriz çıktı.
*
Gazeteciler binaya doluşunca, Kılıçdaroğlu’nun Hakkı Suha’yı görevden alıp, Şero’yu teşkilattan sorumlu genel başkan yardımcısı yaptığı iddiası kulislere düştü... Karşı hamle yapan Sav, Gürsel Tekin’i görevden alıp, Şero’yu MYK üyeliğine atadı. Gürsel’e gıcık olan il başkanlarının Şero’ya destek için imza topladığını öğrenen Kılıçdaroğlu, gıcık olduğu Muharrem İnce’yi görevden alıp, Şero’yu Meclis Grup Başkanvekili yaptı.
*
Kılıçdaroğlu ekibinin 12’nci katta, Sav ekibinin 4’üncü katta toplandığı sırada, Şero’nun orta yolu bulup, 8’inci katta Baykalcılarla buluştuğu bombası patladı... Entivi’ye telefonla bağlanan Canan Arıtman iddiaları yalanladı, ancak, vejetaryen olan Nur Serter’in neden yarım kilo ciğer sipariş ettiği sorusunu cevapsız bıraktı.
*
İşte o anda, Kılıçdaroğlu’nun üç saniye önce genel sekreter yaptığı Nihat Matkap’ın ismini çizip, Şero’yu genel sekreter yaptığı öne sürüldü. Yargıtay Başsavcısı’ndan “kardeşim, 30 tane genel sekreter olur mu?” uyarısı alan Kılıçdaroğlu, mecburen, İnönü’nün torunu Gülsün Bilgehan’ı görevden alıp, Şero’yu tekrar genel başkan yardımcısı yaptı. Görevden alındığını duyan Sav, aradaki üç saniyelik boşluktan faydalanıp, Şero’yu genel sekreter yaptı.
*
Parti içi hassasiyetler noktasında tecrübesiz olan Kılıçdaroğlu’nun, hamsi hastası olan Şero’ya nazire yaparcasına balık lokantasına gitmesi ipleri kopardı... Tam o sırada, Rahşan Hanım’ın, “Bülent kedileri çok severdi” demesi, tuz biber ekti tabii... Binanın önünde toplanan bir grup “Başbakannn Şerrro” sloganları atmaya başladı. Yumruklaşmalar oldu.
*
Bu gelişmeler üzerine huzuru kaçan Şero, giriş katındaki makam sepetini boşaltıp, dama çıktı... İki-üç sene önce kısırlaştırıldığı için “mart ayı”ndaki muhtemel kongrelerde herhangi bir tehdit söz konusu değil; kısır tartışmalarla netice alması imkânsız... Ancak, ilişkilerine dikkat etmezse, partiden ihraç edilmesi sürpriz olmaz. Gelişmeleri aktarmaya devam edeceğiz sayın seyirciler...