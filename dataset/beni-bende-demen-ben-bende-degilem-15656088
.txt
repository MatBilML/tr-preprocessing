Benim askerim
Benim polisim
Benim kaymakamım
Benim valim
Benim müsteşarım
Benim büyükelçim
Benim milletvekilim
Benim hükümetim
Benim meclisim
Benim adayım Abdullah Bey...
Benim devletim

*
PKK’yla kim görüştü?

*
İşte onu benim’semiyor...

*
“Senin” devletin diyor!
*
Hava güneşliyken, ben.
Hava bulutlanınca, sen.
Nasıl çıkacağız işin içinden?

*
Yapıcı öneride bulunayım...

*
Lütfen açın, Et Balık Kurumu’nun resmi internet sitesini, Sırbistan Sjenica Belediye Başkanı’nın yazdığı teşekkür mektubu var orada... “Muhterem Bekir Ulubaş beyefendi, Et Balık Kurumu Genel Müdürü” diye başlıyor... “Şahsınızın ve heyetinizin Sjenica’ya gelerek satışında sıkıntı çektiğimiz büyükbaş hayvanlarımızın alımı hususunda yapmış olduğu alım anlaşmasının halkımız açısından anlam ve önemi çok büyüktür... Sırbistan halkı adına, şahsınıza ve kurumunuza teşekkür eder, şükranlarımızı sunarız.”

*
Yani?

Bizim Et Balık Kurumu Genel Müdürü, kalkıp Sırbistan’a gitmiş, adamların satışında sıkıntı çektiği büyükbaşların bize kakalanmasını sağlamış, e haliyle, şükranı hak etmiş.

*
Halbuki, Et Balık Kurumu’nun, televizyonlarda canlı yayınlanan ihale şartnamesinde, hangi ülkelerden ithalat yapılacağı duyurulmuştu? ABD, Brezilya, Uruguay, Arjantin, Şili, Yeni Zelanda, Avustralya, İzlanda, Norveç, Estonya, Litvanya, Letonya, Macaristan.

*
Var mı Sırbistan?
Yok.

*

Sırbistan’ın satışında sıkıntı çektiği büyükbaşları, bizim haberimiz olmadan bize kakaladığını nereden öğreniyoruz? Sırbistan’ın teşekkür mektubundan.

*
Dolayısıyla, ben kendi payıma Murat Karayılan’dan rica ediyorum... Arkadaş bi teşekkür mektubu yayınlayın da, ne yediğimizi bilmiyoruz, bari, milleti ayakta yiyeni bilelim!