Elazığ Valisi “Amerika başkanının karşısında hazır duran başbakan istemiyorum, van münüt diyen başbakan istiyorum” dedi.
Tunceli Valisi, tam seçim arifesinde avanta buzdolabı, çamaşır makinesi dağıttı; valiliğin depolarında AKP pankartları bulundu.
Aydın Valisi, MHP İl Binası’na asılan, sen açıldıkça anamız ağlıyor afişini polis zoruyla indirdi.
*
Kilis Valisi, Aktütün karakolundaki 15 şehidimizi toprağa verdiğimiz gün, AKP milletvekilinin oğlunun sünnet düğününe katıldı, AKP’li ulaştırma bakanıyla birlikte AKP amblemli pasta kesti.
Afyon Valisi, 25 şehit henüz morgda yatarken, “tanıtım potansiyeli olan popüler kişi” dediği genelkurmay başkanına kilim ve sucuk hediye etti.
Siirt Valisi, ABD Başkanı Obama’ya İngilizce tweet attı, “ben Türkiye’denim, Siirt Valisiyim, sizi seviyorum, hayatınız ve başkanlığınız çok başarılı, ben de sizin gibi olmayı umut ediyorum” dedi.
*
Volvo cipi olan valiye, Mercedes S320 aldılar. Mercedes’i Volvo’su Mitsubishi cipi olan valiye, Volkswagen minibüs aldılar. Mercedes’i Land Cruiser cipi olan valiye, BMW 735 aldılar. Mercedes’i Toyota cipi olan valiye, Audi Q7 aldılar. Mercedes’i olan valiye, Chevrolet aldılar. Mercedes’i Mercedes cipi Nissan’ı olan valiye, bi tane Volvo cip aldılar, bi tane Audi A6 aldılar.
*
Ankara Valisi, vatandaşların 29 Ekim’de Birinci Meclis’ten Anıtkabir’e yürümesini yasakladı. Kayseri Valisi, 30 Ağustos resepsiyonunda 10’uncu Yıl Marşı yerine, AKP seçim şarkısı çaldırdı. Amasya Valisi, 29 Ekim resepsiyonunu pastanede yaptı. İzmir Valisi, 9 Eylül resepsiyona katılmadı, onun yerine, AKP İl Başkanı’nın kızının düğününe gitti. Aynı İzmir Valisi, 9 Eylül şenliklerine de katılmadı, onun yerine, AKP milletvekilinin etkinliğine gitti.
*
Bursa Valisi, Denizli Valisi, Balıkesir Valisi, valilik tabelalarındaki “T.C.”yi kaldırdı. (Kendisi de vali olan içişleri bakanı, art niyet olmadığını, tabelalardaki yer dar olduğu için T.C. yazılmadığını izah etti... E bundan böyle yerimiz dar, sığmadı diyerek “uammer üler” diye yazmamızda sakınca yok demek ki.)
*
Isparta Valisi özel uçakla Kayseri’ye gitti, Kayseri Valisi’yle birlikte kuaför açılışı yaptılar...
Ki, aynı Isparta Valisi kuaför’den kısa süre önce törenle türbe açılışı yapmıştı.
Osmaniye Valisi, pastane açılışı yaptı, “Osmaniyemiz gün geçtikçe büyüyor, yeni yeni markalar için cazip hale geliyor, pastanemizin her şeyin en güzeline layık olan Osmaniye halkına en iyi imkânları sunacağına inanıyorum, pastanemizin Osmaniye şubesinin sahibi İclal hanımefendiye teşekkür ediyorum” dedi, açılış pastasını kestikten sonra pastaneyi gezdi, pastalar hakkında bilgi aldı.
Manisa Valisi, Turgutlu’ya hayırlı olması dileğiyle, şalgam suyu satan dükkânın açılışını yaptı.
Mardin Valisi, incelemelerde bulunduğu Nusaybin’de elektronik mağazasının açılışını yaptı, Çin atasözünü hatırlatan Mardin Valisi, personelin daima güler yüzlü olmasını istedi. (Ben de sizin gibi çok merak ettim ama, haberde yazmadığı için Çin atasözünün ne olduğunu öğrenemedim.)
Nevşehir Valisi, Kapadokya’da umumi tuvalet açılışı yaptı, tuvaletin kurdelesini kesen vali, tuvaleti gezdi, tuvaletleri ve lavaboları inceledi.
Çorum Valisi, Çankırı Valisi, Afyon Valisi, Osmancık’ta market açılışı yaptı, kurdeleyi üçü birden kesti.
*
Afyon Valisi, kurdeleli kokteylli tören düzenledi, 6’ncı İcra Dairesi’nin açılışını yaptı. Yani bi havayi fişek fırlatmadıkları kaldı. AKP iktidara geldiği zaman Afyon’da sadece 2 tane icra dairesi vardı, vatandaşın borçları hacizleri patladı, bu gidişle pek yakında 7’nci icra dairesinin açılacağı müjdelendi.
*
“İcabında sayın valim, atlayacaksın kamyonun şoför mahalline, sen gideceksin, kömürü sen vereceksin” denilir denilmez... Elazığ Valisi atladı kamyona, götürdü, kendi elleriyle torba torba taşıdı.
Iğdır Valisi “ne var yani bunda, elbette iktidarın valisiyiz” dedi.
Aydın Valisi “utanılacak sıkılacak bir şey değil, hükümetin valisi olmaktan şeref duyarım” dedi.
AKP’li olmayan herkese “marjinal” diyen İstanbul Valisi, buraya sığmaz, yazmaya kalksak ansiklopedi olur.
*
Ne diyordu Tayyip Erdoğan? “Biz bunların cemaziyülevvellerini biliriz, tek partili iktidar döneminde bunların il başkanları valiydi, vali!”
Şimdi ne diyor?
“Benim valim” diyor.
*
Ve, neymiş efendim... Polis tarafından dövüle dövüle öldürülen Ali İsmail’in ardından “arkadaşları yapmıştır” diyen Eskişehir Valisi, bu cinayetin peşini bırakmayan gazeteci arkadaşımız İsmail’e internetten mesaj yollamış, “rahat durmuyorsun, bir daha bu konuyu işlersen adi ve şerefsizsin, müebbet bile sizi kesmez, yerin altı da var unutma!” demiş.
*
İsmail’i tenzih ederim...
Vali yerden göğe kadar haklı.
*
Bu valileri manşet yapmayan...
AKP’nin valilerine devlet adamı muamelesi yapan basına, az bile söylemiş!