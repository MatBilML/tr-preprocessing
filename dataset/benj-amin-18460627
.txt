Yalancı cennete...
Ağustosta kar yağıyor.
*
Altın’ın gramı uranyum gibi.
*
N’ooluyor dersen...
Hillary Clinton geliyor.
CIA Başkanı geliyor.
Pentagon komutanları geliyor.
Bölge uzmanı Fred Hof geliyor.
ABD elçisi Başbakanlığa geliyor.
*
Ama... Benjamin gelmiyor!
*
Hani şu, 100 dolarlık banknotların üstünde vesikalığı olan Amerikalı.
*
Hepsi geliyor.
Bi o gelmiyor.
Halbuki, devlet büyüklerimiz “memlekete Benjamin gelsin” diye adeta yalvarıyor. Hatta, üzerinde vesikalığı bulunan paradan vergi bile almıyor...
Ki, illa gelsin.
*
Bak mesela...
Lira’da kimin vesikalığı var?
Mustafa Kemal’in.
Var mı ona vergi?
Var.
Niye var?
O gelmese de olur.
*
Yeter ki, Benjamin gelsin.
*
(Malum, Benjamin elektriğin kullanımını geliştirmeseydi, ampul’ün icat edilmesi mümkün değildi... E Benjamin kesilince, ampul’ün de havası sönüyor haliyle.)
*
Ve, o Benjamin’in vesikalığı...
Mübarek gün, ibret vesikasıdır.
*
Din-iman diye atıp tutarak, ekonomiye bereket geldiğini iddia edenlerin, dini-imanı Benjamin’dir bu memlekette...
Yatıp kalkıp, gelsin diye “dua” ediyorlar.
Adaklar adıyorlar.
*
Ki, Allah kabul etsin...
Benj”amin” bi nevi.
*
Çünkü...
Obama gelse hikâye.
Benjamin gelmezse...
Ayvayı yedi Türkiye.