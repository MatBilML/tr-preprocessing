*

Haber aynen şöyle:

"Sergi salonu binasının çatısında, geceyarısı alevler yükseldi. Basmane Meydanı’nda müşteri bekleyen taksiciler, meteor düştüğünü öne sürdüler. Fuar Müdürü, yangının çıkış sebebini bulamadıklarını, meteor iddialarını bilim adamları ile görüşeceklerini açıkladı."

*

- Alloo...

- Buyrun?

- Abla, Fuar’a meteor düştü.

- Hadi be!

- Ekmek çarpsın, gördüm.

- Kimsiniz?

- İsmet... Basmane taksiden.

*

Zannedersin, uzay mekiği astronotudur, Cape Canavarel’dan arıyor İsmet!

*

Bi haller oldu bize...

Kimi "meteor düştü, gördüm" diye arıyor.

Kimi "UFO gördüm" diye.

*

Denizli’de UFO görüldü.

Malatya’da UFO görüldü.

Antalya’da UFO görüldü.

Hem de 7 tane birden...

Filo.

*

Son 3-4 yıl içinde, İstanbul’da, Ankara’da, İzmir’de, Denizli’de, Konya’da, Malatya’da, Muğla’da, Rize’de, Çanakkale’de, Adıyaman’da, Afyon’da, Antalya’da UFO görüldü.

UFO gören ilçelerimiz de var...

Ödemiş’te UFO görüldü.

Polatlı’da UFOgörüldü.

Silivri’de UFO görüldü.

Hatta, Adana’daki UFO’yu bizzat Vali Yardımcısı gördü...

"Portakala benziyordu" demişti, hiç unutmam...

"Portakalın içinde sanki antenler uzanıyordu, turuncu turuncu ışıklar saçıyordu."

Altın Portakal’ı biliyorum.

Yafa’yı da.

Washington’u da.

Ama Adana UFO Portakalı’nı, ilk o zaman duymuştum.

*

Lokal UFO görenler de var...

Kapadokya’da UFO görüldü.

Adalar’da UFO görüldü.

Anıtkabir’de UFO görüldü.

Laik UFO.

*

Bi haller oldu bize...

Mesela, Amerikalı söyleyinceye kadar memleket atmosferinin Malezya’ya döndüğünü kimse görmüyor.

UFO’yu gören görene.

Dünyanın en pahalı benzinini ödüyor, haberi yok... Meteor düşse, ilk onun haberi oluyor!

Mutfağı yanıyor, mutfağı...

Aklı uzayda.

"Garibanız" falan diyenler, gemilerden filo kurdu, umurunda değil... UFOcuk filosunu kameraya almaya çalışıyor.

Ne banka bıraktılar, ne fabrika, ne telefon bıraktılar, ne liman...

Hálá, "acaba uzaylılar bizi işgale mi geliyor?" diye endişeleniyor!

*

Ha, unutmadan...

*

O yangın çıkan binanın hemen yanında, adeta Marquez romanlarından fırlamış gibi duran "tenekeli mahalle" var.

Oralarda büyüdüm.

Gidin sorun, muhtemelen veledin biri havai fişek benzeri bir şey atmıştır... Delirtmeyin insanı.