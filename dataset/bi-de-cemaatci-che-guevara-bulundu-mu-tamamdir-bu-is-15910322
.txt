Sünni mezhebinin adını taşıyor.

Kendisi sağ’cı.

Hatta bi ara cemaatçi.

Ömür boyu sol’la mücadele etti.

Silivri’ye kondu...

Sol örgüte yataklıktan.

*
Yardım istediği avukatın adı ne?

Fidel!
 
*
:)

*
Lakap filan değil ha, nüfus kâğıdında yazıyor, avukatın adı:

“Fidel” Okan.

*
Türkiye’de Küba Lideri’nin adını taşıyan 500’den fazla Fidel var. Mesela Niğdeli Fidel, 12 Eylül’de sol’cu olduğu için hapse tıkılan ve doğum müjdesini demir parmaklıkların ardında öğrenen bir babanın oğlu... Mersinli Fidel, sendikacı bir babanın oğlu, doğum esnasında grev gözcüsüymüş babası, doğar doğmaz grev çadırına getirilmiş, orada konmuş adı... Üstelik, hepsi erkek değil, kız Fidel’lerimiz de var. Biri, CHP Milletvekili Fuat Çay’ın kızı Fidel.

*
Ev hanımı, öğrenci, bilgisayarcı, tekstilci, avukat Fidel’lerimiz var. Düğün veya doğum haberlerini aldığında, tebrik mesajı gönderiyor Fidel Castro... E karşılıklı bu işler; Castro’nun doğum gününde, Küba’nın Ankara Büyükelçiliği’ndeki törene katılıyor bizim Fideller.

*
Atatürk hayranıdır Fidel Castro... Türkiye’ye geldi, “Ona ve devrimine hayranım, devrim yaptım ama, onun yaptıklarını yapamadım, kendinize başka lider aramayın” dedi. Mustafa Kemal’in büstünü Havana’nın göbeğine dikti, altına yurtta sulh, cihanda sulh yazdı.

*
Bu nedenle, “sadık” anlamına gelen Fidel adını taşımak suç değil artık Türkiye’de... Eskiden felaketti.
Evladına Fidel adını veren babalar veya Fidel adını taşıyan evlatlar, sağ’cıların hışmına uğrardı, zulüm görürdü. Suçsuz günahsız, durup dururken gözaltına alınma sebebiydi.

*
Kim yapardı bu işleri?
Hanefi gibi polisler.

*
Kim kurtaracak Hanefi’yi?
Fidel!

*
Aradım Fidel Okan’ı... Resmi avukatı değil aslında, bir başka davayla ilgili olarak “tanık” sıfatıyla görüşmüş... “Tanığım olduğu için, müvekkilim olmasında çekincem var” dedi.

*
Peki neden tanık?

Öbür dava, Hanefi Avcı’nın kitabıyla alakalı çünkü...

Fidel davayı kazanırsa, Hanefi kurtulacak. O nedenle kimseyle konuşmuyor, Fidel’e anlatıyor.

*
Dolayısıyla... Hanefi’nin Fidel’den yardım istemesi, sadece devlet-cemaat kapışmasını değil, devlet-cemaat yolunu açan 12 Eylül’ün Fidel tarafından teşhir edilmesi anlamını taşıyor.

*
İlahi adalettir bu, ilahi.