*

Zannedersin Kore gazisidir.

*

Hiç kimsenin askerde patates soyarken fotoğrafı yoktur mesela... Kenef nöbeti tutarken hatırası olanı duyamazsın. İnanmıyorsan, sor bak, ağaca tekmil verdiğini anlatacak mı... (Verdi halbuki.)

*

Asker ocağındaki en büyük numarası mıntıka temizliği olanlar, hafta sonu çıkar çarşı iznine, girer stüdyoya, kafaya bandana bağlayıp komando bıçağı ısıran mı ararsın, maket roketatarla poz vereni mi... Ben alt tarafı 8 ay kısa dönem piyadelik yaptım, bölük arkadaşlarımın yarısı koluna paraşüt dövmesi yaptırdı! Bize şarjörü dolu G3 bile vermediler, Allah sizi inandırsın, tankla fotoğrafı olan var.

*

(Hiç unutmam, ilk hapis cezamı, nöbette olmam gereken saatte Bando bölüğünde tromboncuyla pinpon oynarken yakalandığım için almıştım... "Aç aç" mevzuuna hiç girmeyeyim!)

*

Güneydoğu’da harbi harbi vuruşan kahramanlarımızı tenzih ediyorum...

Gerisi hikáyedir.

*

Ama, bu hikáyelerin gün gelip başımıza iş açacağı da belliydi... Bakın, tiyatrocu arkadaş, gaza geldi, "Kıbrıs’ta elleri bağlı esir Rum askerini alnından vurdum, sonra 9 Yunan askerini daha öldürdüm" deyiverdi...

Sohbet uzasa, "Beşparmak Dağları’nı tek başıma ben aldım" da diyebilirdi... Veya, "Bizans tekfurunun kızını yatağa attım" filan.

*

Bakıyoruz...

Kıbrıs’ta 20 gün kalmış.

Kantinde.

*

Bu işin kitabını yazmış gibi, "Askerlik yan gelip yatma yeri değildir canım kardeşim" diyen Başbakanımızın, aslında kantinde askerlik yapmış olması gibi.

*

Netice itibarıyla.

Biz birbirimizi biliyoruz da...

Yunan basınına nasıl anlatacağız?

*

Kampanya mı açsak, n’apsak...

"Rumlardan özür dileriz" falan.