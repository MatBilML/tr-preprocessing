Mehmet Kılıç
Mehmet Ağgedik
Mehmet Çetin
Mehmet Tangüner
Mehmet Kaz
Mehmet Topraksüren
Mehmet Çakır
Mehmet Akdemir
Mehmet Kaya
Mehmet Kıran
Mehmet Bostanoğlu
Mehmet Soyuer
Mehmet Ali Ünal
Mehmet Akbaş
Mehmet Yerlikaya
Mehmet Ulusoy
Mehmet Bozkurt
Mehmet Boşnak
Mehmet Tosun
Mehmet Tez
Mehmet Birlik
Mehmet Çelik
*
Sadece son iki senede şehit olan “bi kaç Mehmet” bunlar.
*
Gerçi “bi kaç Mehmet” diyen Hüseyin bey haklı... Çok Mehmet var. Hatta, Mehmet’ten bol bi şey yok. TÜİK’in verilerine göre, 2 milyon 639 bin 891 Mehmet bulunuyor memlekette.
*
Kadınları, kızları çıkar...
13 kişiden 1’i Mehmet.
*
ABD’ye ihraç ediyoruz.
Mehmet Öz mesela...
Basketbolcu gönderdik, Mehmet Okur. Brezilyalıyı Türk yaptık, Mehmet Aureilo oldu. İngiltere’den maliye bakanı getirdik, adı Mehmet. Almanya’daki keriz feneri’nin elebaşısı olarak enselenen, Mehmet. Papa’yı vurdu, Mehmet Ali... Bakın, Mehmet Ali dedim aklıma geldi, Mehmet Ali Birand, Mehmet Altan, Mehmet
Barlas bile Mehmet, düşün gari.
*
Sarı çizmeli?
Mehmet ağa!
Kim olduğunu bilmiyorsan...
Kesin Mehmet’tir yani.
*
MİT’çi Mehmet Eymür, tanık, polis Mehmet Ağar, sanık, profesör Mehmet Haberal, tutuklu, Fenerbahçe Başkanı’nı içeri tıkan savcı, Mehmet Berk. Osmanlı başa çıkamamış birader, hangisi hangi Mehmet’ti aklında tutamamış, birinci Mehmet, ikinci Mehmet, beşinci Mehmet diye numara koymuş. İstanbul’u fetheden, Mehmet, İstiklal Marşı’nı yazan, Mehmet.
*
E bu kadar Mehmet dururken...
*
“Hüseyin” beyin bi kaç Mehmet
için Meclis’i toplayamayız dediği dakikalarda... Meclis’te 48 tane mebus Mehmet varken, mebus “Hüseyin”in kaçırılması, kaderin cilvesi olsa gerek!