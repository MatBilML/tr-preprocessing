*

Vay sen misin bunu diyen...

3 sene küfrettiler.

Yalaka tayfası 3 bin makale filan yazdı.

*

Netice?

*

“Başbakanlık” Aile ve Sosyal Araştırmalar Genel Müdürlüğü, “avantayı dağıtan kamu personeli”nin gözlemlerini derledi, rapor haline getirip yayınladı.

*

Yardım alanlar, yardım aldıkları sürece dua ediyorlarmış, bir kez bile yardım almasalar, başlıyorlarmış bedduaya, “Allah belanızı versin” diyorlarmış!

*

İhtiyacı olmadığı halde yardımları kapışanlar varmış...

Kimmiş bunlar?

“Bencil”

“Pişkin”

“Açgözlü”

“Kendini acındıran”

“Psikolojik sorunları olan, ruh hali saldırgan”

“Tacizkâr”

“Tehdit eden”

“Kurnaz” kişilermiş.

*

Benim “bidon” zarif kalmış yani!

*

“Başbakanlık” Aile ve Sosyal Araştırmalar Genel Müdürlüğü’nün raporuna göre, cami önündeki güvercinlere serper gibi dağıtılan yardımlar, gençleri “tembel”liğe sevk ediyormuş... “Maaş gibi” algılıyorlarmış, “kömür kesilir” diye işe girmiyorlarmış, işe girseler bile avanta istiyorlarmış, avanta azaldığı zaman “cebinden mi veriyorsun ulan!” diye kavga çıkarıyorlarmış.

*

“İşin var gücün var, hangi hakla avanta istiyorsun?” diye sorulduğunda, “Başbakan televizyonda söyledi, herkes alıyor, o hakla istiyorum” cevabını veriyorlarmış.

*

Özetlersek...

“Bidon kafa” ve “göbeğini kaşıyan adam” bizzat “Başbakanlık” tarafından kapı gibi resmi raporla tescillenmiş oldu.

*

Başbakan’ı sevmem ama, Sezar’ın hakkı Sezar’a, bu bilimsel araştırmayı yaptırıp Bekir ağabeyi ve beni büyük bi mağduriyetten kurtardığı için teşekkür ederim kendisine.