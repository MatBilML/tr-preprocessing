*
Muhabirlerin canlı yayınlara zılgıt ve halay çekerek katılması hakikaten çok güzeldi.
*
Peşmerge kıyafetiyle türkü söyleyen arkadaşı Şivan Perver’e benzettim, meğer, haber kanalındaki ekonomi spikeriymiş... Bu nevruz sayesinde, doların 25 kuruşa düşeceğini, işsizliğin aniden azalacağını, ihracatımızın 500 trilyon euro’ya yükseleceğini, borsa endeksinin endekslerden endeks beğeneceğini, en geç bugün yarın 400 sene yetecek kadar gravitesi yüksek petrol bulunacağını müjdeledi.
*
Ekranlara yansımadı ama, köşe yazarlarımızdan biri “sayın imralı’nın mesajını illa ben okuyacağım” diye Pervin Buldan’ın elindeki kâğıdı kapmaya çalıştı... Hatta, kaptı. Ama mesaj Kürtçe olduğu için okuyamayınca, bu sefer Sırrı Süreyya Önder’in elindekine saldırdı, zor indirdiler kürsüden.
*
Hatıra olarak, mesajın fotokopisini çektirip, çaycı’ya imzalatarak bi tane verdiler de, güç bela ikna oldu.
*
Kameraların önüne mekap giyerek çıkan bi başka köşe yazarımız, meydanda hiç Türk bayrağı yok diyenlerin müfteri olduğunu, sırf kendisinin en az dört milyon tane Türk bayrağı gördüğünü, süreci baltalamak isteyenlerin bu tür yalanlara başvurduğunu, aziz milletimizin kanmayacağını söyledi.
*
Ana haber bülteni sunucularının, reklamlara pas atarken “biji” izlemeye devam edin diyerek sırıtmaları, günün en tatlı jestiydi.
*
Cumhuriyet mitinglerini sansürleyen, üç-beş kendini bilmezin katıldığını belirterek hiç yayınlamayan televizyon kanalları... Üç gün üç gece kesintisiz yayın yaptıkları Apo’nun mitingine en az dokuz milyon kişinin katıldığını, uçsuz bucaksız kalabalığın uçaktan bile sayılamadığını, kesin rakamın tespiti için uydu görüntülerinin inceleneceğini açıkladı.
*
Tek pürüz vardı...
Vatan dediğin nevresim takımı değildir, gazeteden biriktirdiğin kuponla vermezler sayın seyirciler.