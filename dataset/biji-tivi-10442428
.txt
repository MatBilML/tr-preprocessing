*

Sabahın körü...

Kadınlar gerdan kırıyor.

Öğle, göbeğe devam.

Akşamüstü, çalkala.

Gece yarısı, halay.

Değil 40 bin kişi, 240 bin kişi öldürse, havagazı... Bu satırları yazdığım sırada, Ciguli "çalgıcı karısı Binnaz"ı söylüyor mesela... Gene döktürüyorlar.

*

Sen memleketi "bölüp bölemeyeceği"ni merak ediyorsun... Ahali, emekli kaymakam Ali Rıza Bey’in yaprak gibi dökülen ailesini "bir arada" tutup tutamayacağını merak ediyor.

Sen içerdesin...

Muro film bile çevirdi.

*

Şimdi diyeceksin ki, Muro kim?

O-ho-ooo...

Dünyadan haberin yok be Apo!

*

Söyle avukatlarına, işsizlere sorsunlar; oy verdikleri milletvekillerinin adını bilmezler, Acun’un kutu açtırdığı yarışmacıları tek tek sayarlar...

Bak, geçen gün bi milletvekilini aradım, "N’apıyosun" diye, "Yemekteyiz" dedi... "Hayrola, yerel seçim kulisi falan mı?" dedim, "Yok canım" dedi, bi yarışma var, yemek filan yapıyorlar, onu seyrediyormuş... (Heyecandan kıymalı ıspanağı tuzsuz yapmış yarışmacı.)

*

Televizyonun yanında, telefon da versinler Apo’ya... Seda Sayan’a veya Esra Ceyhan’a bağlamaları en fazla 22 saniye alır... Bi de altyazı, "Apo’nun kaynanası canlı yayında, azzz sonra..." Ya da ne bileyim, Esra Erol’la izdivaç var (ki, ben çok beğeniyorum), katılsın Apo, bakarsın kısmeti de açılır. Ev var, ada var, koruma var, doktor var, ekmek elden su gölden, daha ne? Yakında maaş da bağlarlar zaten... Bu arada, Caner’le Tülin’den sonra, Deniz Seki’yle klarnetçi de ayrıldı. Şimdi seferber olduk, Bihter’le Behlül’ün arasını yapmaya çalışıyoruz hayırlısıyla... Ha unutmadan, biz henüz Serdar Ortaç’ın şokunu atlatamadan, Bayhan’ın kasedi çıktı, perişanız, sakın ola işkence görüyorum diye ağlama, haline şükret.

*

Doğalgazlı evlere kömür dağıttıran Başbakan, Tac Mahal’de poz veriyor, emekli genelkurmay başkanı Fenerbahçe maçında rakibi protesto ediyor, Spor Bakanı’nın oğlu hakeme saldırdı, hava kuvvetleri komutanı golf oynuyor, Hakan Şükür yorumcu oldu, biyoloji öğretmeni madenci oldu, iskele battı, yerine tırışkadan duba koydular, vatandaş pek memnun, belediyeye teşekkür ediyor... Sen hálá "İçerde psikolojim bozuldu" diyorsun.

*

Özetle...

Ben iddia ediyorum, Apo üç gün seyretsin bizim televizyonları, nafile olduğunu anlar, bırakır bu işleri.
..