*

Normal şartlarda, Reşit Karabacak’ı andıran vücuduyla memleketimizi güreşte temsil etmesi beklenen Abdullah ise, Rixos tesislerindeki kamp döneminin ardından, stil değiştirdi ve senkronize yüzmede göğsümüzü kabarttı... Böylece, biri Kraliçe’nin, biri Kral’ın elinden olmak üzere, iki madalyası bulunan Abdullah, benden de 10 tam puan aldı.

*

Kule atlamada altın madalya, sporcuları filikaya doldurup, döndüre döndüre aşağı fırlatan armatöre gitti... Boru hattı havaya uçurulduğu için, doğalgazla çalışan Olimpiyat Meşalesi bir hafta erken söndü. Olimpiyatın sembol hayvanı kene, 7 sporcuyu ısırdı, 4’ü öldü. Rus boksörün cenazesinin koli içinde verilmesi üzerine, Moskova nota verdi. Madalya sevinciyle sağa sola ateş açan maganda, Avustralyalı eskrimciyi vurdu. Tribündeki arbede sırasında magandayla birlikte yanlışlıkla 3 Çinli voleybolcu gözaltına alındı. Polis, itiraz eden Alman yelkencilere biber gazı sıktı. Sarhoş seyirciler, havuza atladı, İtalyan bayan yüzücünün mayosu yırtıldı... İlaçlı gazozla uyutulan jimnastikçilerin 4’ü tecavüze uğradığı için, Romanya oyunlardan çekildi. Amerikan rüya takımı maça gittiğinde, Olimpiyat köyündeki evlerine gecekonducuların yerleştiği ortaya çıktı. Zabıtanın müdahalesi sırasında, kepçe operatörü Japon masa tenisçinin ayağını ezdi. Kübalı judocular soyuldu. Hollandalıların bisikletleri, Macarların gülleleri çalındı. Kürekçilere, Kadıköy-Eminönü vapuru çarptı. Brezilya bayrağı yerine Fenerbahçe bayrağı çekildi. Brezilya’dan özür dilendi, düzelteyim derken, bu sefer Fransa bayrağı çekildi... E-5’te kaybolan Somalili maratoncular, Küçükçekmece’de bir kamyonun kasasında bulundu. "Biz size yolu gösteririz" diyerek 500’er dolarlarını alan bir çetenin kurbanı oldukları anlaşıldı.

*

"Atıcılık" kategorisinde ise, Recep altın, Tayyip gümüş, Erdoğan bronz kazandı. İstiklal Marşı yerine, beraber yürüdük biz bu yollarda çalındı... "Muhteşem atıyorsunuz" diyen yalaka basın mensupları tarafından omuzlara alınan Recep, "Bu millet arkamızda olduğu sürece, biz daha çoook atarız, daha çoook madalya alırız" dedi.