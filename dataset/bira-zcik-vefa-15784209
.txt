Cumhurbaşkanı’yla Başbakan yuhalandı, Türkiye laiktir laik kalacak sloganları atıldı, goriller kadının birini tekme tokat dövdü, tribün gorillere pet şişe fırlattı, VIP salonunda hır çıktı, bertarafçı badem bıyıklının teki “görürsünüz siz, hepinizi tek tek biliyorum” diye bağırıyordu. Yanımda duran 2.21’lik Sabonis’i gösterip “bak bu İzmir’den geldi” dedim...
Badem sustu.
 
*

Ve, dün dev adamları kabul etti Başbakan, 28 milyon liralık çek verdi, “gurur abidemiz oldunuz” dedi...
E “abide” deyince, bize de “abide”yi hatırlatmak için vesile oldu tabii.

*

Devlerimizin 4’ü hariç, gerisi Efes Pilsen’den yetişti. Tanjeviç, Efes’i çalıştırmadı hiç... Ama yenildi. 1996’da İtalya’da Stefanel Milano’nun başındaydı. Koraç Kupası’nın finalinde Efes’le karşı karşıya geldi. Bir sayı farkla, işi bitirdik... Böylece, Türk spor tarihinde “Avrupa’da ilk kez kupa kazanan” Türk takımı oldu Efes.

*

İstanbul Bahçelievler Belediye Başkanı, bu görülmemiş gurur nedeniyle “abide” dikmeye karar verdi, heykel hazırlattı. Göğe uzanan iki el, parmak uçlarında yarısı kesilmiş bir basketbol topu figürüydü. Temel atıldı, kaidesinin betonu döküldü, yanına da dikilecek olan heykelin fotoğrafı asıldı. Beton kuruyunca, üstüne oturtulacaktı.

*

Şak... Gece yarısı Büyükşehir’in ekipleri geldi, anacaddeler bize ait diyerek, kaideyi kamyona yükledi, götürdü. Bahçelievler Başkanı telefona sarıldı, Büyükşehir Başkanı’nı aradı, “Niye?” diye sordu, “Bira kadehi yapmışsın” cevabını aldı... “Aman başkan, kadeh olur mu, basketbol topu o” diye ısrar edince, “kadehe benziyor” diye kestirip attı.

*

“Gurur abidesi”ne “kadeh” diyen Büyükşehir Başkanı, Tayyip Erdoğan’dı.

*

İnsanlar değişir, zararın neresinden dönülürse kârdır gibi görünüyor ama... Bir yandan Efes Pilsen’den yetişen çocuklarımıza “gurur abidemiz” deyip, beri yandan adalet hak hukuk referandumu yaptığımız dönemde, çocuklarımızı kötü alışkanlığa özendiriyor diye, Efes’in basketbol şubesini “kanun zoru”yla kapatmaya çalışmak ne oluyor?

*

Bira’z ayıp olmuyor mu?
 