Meclis, açılmadan kilit.
Çünkü... Mazbatalarını alıp, YSK’ya göre resmen mebus olan mebuslar, henüz yemin etmedikleri için yasama faaliyetlerine katılamaz. Ancak, hem yemin etmelerine izin vermeyip, hem yemin etmediler denemez. Dolayısıyla, yemin edip, aday olma ve oy verme hakları ellerinden alındığı için, meclis başkanı, meclis başkanlık divanı
seçilemez, komisyonlar oluşturulamaz. Ben yaptım oldu dersin, dava açar,
alınan tüm kararlar mahkemelik olur.
Çünkü... Herkes papağan gibi Sebahat Tuncel örneğini anlatıyor ama, Osman Bölükbaşı örneği var. Cızzz olduğu için kimse anlatmıyor. 1954’te aday oldu, Kırşehir’den tulum çıkardı, mebus seçildi. Bugün ahaliye demokrasi feriştahı
olarak kakalanan Demokrat Parti, Kırşehir’i ilçe yaptı! Üç sene sonra,
seçim geldi, Kırşehir’i kafaladık zannettiler, gene il yaptılar, bu sefer Bölükbaşı’nı hapse tıktılar! Gene Kırşehir’den aday oldu, haşırt, gene seçildi. Milli irade,
milli irade diyorlardı, aha sana milli
irade... Tıpış tıpış ayağına, koğuşuna gittiler, alayına isyan bi adamdı, inadına pijamayla yemin etti, lacilerini çekti, çıktı.
Şimdi bakın...
Meşhur hikâyedir; öğrencinin biri bisikletiyle okula gelir, bahçeye bırakır, derse girer. Çıktığında, a-aa, bisiklet yok, söylene söylene evine yürür. Ertesi sabah okula geldiğinde, görür ki, bisiklet bıraktığı yerde, selesine bi not iliştirilmiş, “Acil ihtiyacım vardı, geri getirdim ama çıkışına yetişemedim, hem özür dilerim, hem teşekkür ederim” yazıyor. Öğrenci, bisikletini geri aldığına sevinip, bu sempatik tavra anlayış göstereceğine, ben sana gösteririm der, koşar, kilit alıp, bisiklete takar, anahtarı cebinde, huzur içinde derse girer. Zil
çalar, ders biter, çıkar ki, a-aa, bisikletin üstünde “iki kilit” var iyi mi... Ve, gene
seleye not iliştirilmiş: “Acil durumda
ben kullanamayacaksam, kusura
bakma, sen de kullanamayacaksın!”
Meclis bisiklettir.
Sen babanın malı san.
Binmen yetmez...
Pedal çevirmek şarttır.
Bu bisikleti ya hep beraber kullanacağız, ya da hiç kimse... İlk kilidi takan, anahtarı getirsin kardeşim.