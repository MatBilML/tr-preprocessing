Hükümete teşekkür etmen lazım.
Bak dün, başbakan yardımcımız, işinden kovulduğunu söyleyen vatandaşa sitem etti, “ben senden, şu kadar ay çalıştım, emeğimin karşılığını aldım, size çok teşekkür ederim demeni beklerdim” dedi.
*
Cebine sokuşturulan ilaç parasına “dilenci değilim” diye itiraz ediyorsan mesela...  Büyüklerimiz izah etti, olsa olsa “ruh halin bozuk”tur.
*
Madenciysen “güzel ölü”sün.
*
Seçmensen.
Biraz dikkat edeceksin bu işlere... “Kaz güdemeyene, bırak davarı, koyun güdemeyene” teslim etmeyeceksin. Sıkı sıkıya tembih ediyor Başbakanımız “aman ha bunlar güdemez, sakın” diyor.
*
Ulusalcıysan “ırkçı”sın.
Milliyetçiysen...
“Ayaklar altında”sın.
*
İktidara karşıysan...
Kanın bozuk olabilir.
İktidar milletvekilimiz söylemişti: “İktidara karşı çıkanların kanını tahlile yollamak gerekir.”
*
Hükümetimizin referandumlarına “hayır” diyorsan... Ya bakanımızın söylediği gibi “aklından zorun var”dır, ya da liboşun yazdığı gibi “vicdansız, bağnaz”sındır.
*
Beraber yürüyorsan bu yollarda, eşref-i mahluksun... Bülent Arınç’ın asabını bozarsan, yaratık’sın.
*
Kilolu değilsin “şişko”sun...
Şeker hastasıysan, doktorun diyet listesini satın alamıyorsan, Sağlık Bakanımızın tavsiyesine uy “az ye!”
Keneden korkma “pantolon paçalarını çoraba sok...”
Tecavüze uğrarsan, dert etme “doğur, devlet bakar.”
*
Kör’sen... “Gözlerin görmediğin halde sana iş vermişiz, daha ne istiyorsun?” Elinin kör’ünü mü?
*
Dindar gençlik değilsen...
Tinercisin.
İmam hatip’e gitmediysen...
Muhtemelen satanistsin.
*
Kürtaj yaptırdıysan...
Uludere’yi bombalayan F16’sın.
Sezaryen yaptırdıysan, katilsin.
*
Kadınsan...
“Erkek eşitliği yaradılışa ters.”
*
Tüsiad gibi düşünüyorsan...
Pornocusun.
*
Gaziysen, gaziliğini bileceksin.
Başbakanımız haklı.
“İstismar etmeyeceksin.”
*
Şehitsen, bi kaç Mehmet’sin.
*
CHP’liysen...
Liderinin “dudakları lekeli.”
MHP’liysen...
Liderin “contaları yakmış.”
BDP’liysen...
“Vampir”din, şimdi cankuşsun.
*
AKP diyorsan...
“Edepsiz”sin, “iftiracı”sın.
“Ak demeye mecbursun.”
*
Başbakansan...
“İster asar, ister kesersin.”
G
Gazeteciysen...
“Tasmaları”ndan kurtardılar seni.
*
Bakanımızı mı gördün?
Takla atacaksın.
*
Analar ağlamasın.
Anan ağlıyorsa, ananı da al git.
*
Süt bozuk olamaz... Senin çocuğunun “psikolojisi bozuk”tur.
*
Genelkurmay Başkanı Necdet Bey’e “yalaka” filan diyorsan... Başbakanımıza göre “şerefsiz”sin.
*
Bakanları yuhalıyorsan...
Terörist holigan’sın.
Cumhuriyet Bayramı’nda Türk bayrağıyla yürüyorsan... Hem “terörist holigan”sın, hem “Ergenekoncu marjinal”sin.
*
ODTÜ’de okunmaz.
Başbakanımız söyledi:
“Bunlar nasıl öğrenci?
Yazıklar olsun.”
*
Boğaziçi’nde okunmaz.
Bakanımız söyledi:
“Bahçesinde kızlı erkekli oturuyorlar, çok şaşırdım tabii, yoldan çıkarım dedim.”
*
Üniversitede okunmaz.
Milletvekilimiz söyledi:
“Üniversitelerde terörist yetişiyor, medreseler açılsın, medreselerde terörist yetişmez.”
*
Asgari ücretle geçinemiyorsan...
“Geçinilmez diye bir şey yok” bakanımızdan daha mı iyi bileceksin, “800 lira büyük para, geçinirsin.”
Çok itirazın varsa...
“Biber gazımız organik”tir.
NOT:
İsim Şehir Bitki’nin imzası için bugün saat 13’te, farklı bir dindarlığı olan İzmir Kitap Fuarı’ndayım.