Kanuni otuz sene ata bindi.
Şimdi de Fatih...
Bizanslı hanımlar karşıladı filan.
*
Demokrasimiz “ileri”den...
Örnekler hep “geri”den.
*
Mehter takımı gibi yani.
Geri geri ileri.
*
Üstelik, tanzimat fermanı, Viyana kapıları, 1453 falan derken, her açıklamada bi 100-200 sene daha geriye gidiyor... Yakında çıkıp “ahhh şu Alaeddin Keykubat yok mu, Alaeddin Keykubat, neler çektirdi benim milletime” derse, şaşırmayın gari.
*
Ahhh benim gençlerim ahhh, siz yetişmediniz o günlere, Gıyasettin Keyhüsrev’in iktidarında ekmeği bile karneyle alıyorduk, tüp bulamıyorduk, tüp... Harzemşahların yolsuzluklarını unuttuk mu sanıyorsunuz? Ecdadımızda güzel bi laf vardır, et tekraru ahsen, velev kane yüzseksen demişler, Gazneniler döneminde il başkanları bunların valisiydi be... Hatırlayın, Alpertunga öldüğünde, acun ıssız kalmadı mı? Kaldı. E bakın bugün acun uçak alıyor, hayaldi gerçek oldu, kalkınma budur. Ahhh benim milletim ahhh, darbeci zihniyetli Ergenekoncu Göktürklerin demir dövmek suretiyle, örslerle balyoz’larla neler yaptığını görüyorsunuz, şimdi ne oldu da cehapelisi mehapelisi, Germiyanoğlusu Dulkadiroğlusu Menteşoğlusu aynı karanlık tezgâhta buluştu? Biz bunların cemaziyülevvellerini biliriz... Hele o Mete yok mu, ne hin oğul hin’di o, hâlâ utanmadan hun’du diyorlar, ahhh benim milletim ahhh, onun yüzünden Çin’e duvar ördüler, ithalat yapamıyorduk, edep yahu.
*
İnsan etkileniyor tabii...
Kendi payıma, geçen seçimde Karesioğullarına oy vermiştim, bu defa Frigyalılarla Lidyalılar arasında tereddütteyim, Truvalılar iyi bi aday çıkarmazsa, galiba Hititlerde karar kılacağım.