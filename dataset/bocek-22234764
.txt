Genelkurmay başkanları, İlker Başbuğ ve Işık Koşaner’in ses kayıtları internete düştü. Kuvvet komutanlarının, ordu komutanlarının, donanma komutanlarının, harp akademileri komutanlarının... Hatta, genelkurmay elektronik sistemler komutanı’yla istihbarat daire başkanı’nın bile ses kayıtları internete düştü. CHP genel başkanının, mebusların ses kayıtları internete düştü. YÖK eski başkanlarının, rektörlerin ses kayıtları internete düştü. Gazetecilerin ses kayıtları
internete düştü.

*

Senelerdir...

*

Başbakan hep sustu.

*

Üç gün önce...

Anayasa Mahkemesi “sürpriz” bi karara imza attı. Akçeli bi davada toplanan delillerin, özellikle “usulsüz telefon dinleme”yle elde edilen delillerin, hukuken kabul edilemeyeceğini açıkladı. Anayasa Mahkemesi Başkanı Haşim Kılıç’a sordular, izah etti, “örneğin telefon dinleme meselesi” dedi, “hâkim kararı gerekir, aksi halde telefon dinlemeyle elde edilen bilgiler delil kabul edilmez” dedi. Peki bu durumda öbür davalardaki telefon dinlemeleri ne olacak diye sordular. Onu da izah etti, bizim kararımız “Yüce Divan” için emsal teşkil eder, öbür yürüyen davalar için bağlayıcı değildir dedi.

*

Üç gün sonra.

Başbakana sormadılar ama...

Başbakan ilk kez açıkladı:

“Ofisimde böcek bulundu.”