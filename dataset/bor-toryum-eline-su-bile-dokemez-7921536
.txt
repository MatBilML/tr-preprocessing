"Bor ihya eder."

"Volfram borçlarımızı öder."

Safsata...

Türkiye’yi uçuracak olan maden, kömürdür, kömür... Uranyuma 5 basar!

*

Bakın dün, valilere ve kaymakamlara hitaben konuşan Başbakan, dedi ki:

"Nerede fakir var, nerede garip var, arayacaksın, bulacaksın... İcabında sayın valim, sayın kaymakamım, atlayacaksın kamyonun şoför koltuğuna, sen gideceksin, kapıyı çalacaksın, kömürü sen vereceksin... Bunu yaptığın gün, bu Türkiye ne olur biliyor musun? Uçar, uçar..."

*

Demek ki neymiş?

Veriyorsun kömürü... Türkiye uçuyor!

*

Take off yani.

*

Toryum ver... Uçmaz.

Tezek ver, daha iyi.

İster yakar, yakmazsa, duvar yapar.

N’aapsın toryumu moryumu.

*

Açalım biraz...

Kaç milyon aileye kömür dağıtılmış biliyor musunuz? 8 milyon aileye.

Kaç hane var Türkiye’de? 17 milyon.

Yarısı.

2 kişiden 1’i.

Onun için, dünyanın hiçbir ülkesinde kömürle milletvekili olamazsın.

Burada olursun.

*

Onun için, bankalardan fabrikalara, limanlardan telefonlara kadar her şeyi satıyorlar... Tarlaları, yolları, gölleri, nehirleri, barajları satıyorlar.

Türkiye Kömür İşletmeleri Kurumu ile Taş Kömürü Kurumu’nu satmıyorlar.

Satmazlar.

Çünkü bu ülkede "stratejik, jeopolitik" hatta "demokratik" önemi olan ve "asla başkasının eline geçmemesi gereken" nedir?

Kömür.

*

Geçti Bor’un pazarı...

Hálá mı farkında değilsin?