*
Kinaye değil.

Samimi görüşüm bu.

Açılım’ı kime danıştıysanız...

Onlardır akil adam.
*
Nihat Doğan’dır mesela.

Kanaat önderidir.

“Yüzde 15-20 ahmak kesim var” dediğine göre, akil’i ondan iyi kim bilebilir?
*
Dolmabahçe’deki galetaya sarılı pastırmalı kahvaltıda, kimisi Başbakan’ı yakalamışken “telif haklarıyla ilgili problemleri”ni anlatmıştı, kimisi de “niye havalimanlarında VIP salonlarını kullanamıyoruz” diye sitem etmişti... İsim vermeyeyim, bi tanesi “söylenenlerin çoğunu anlamadım ama, çok güzel şeyler söylendi” demişti. Daha ne akil adam arıyorsun?
*
İktidar...

Demet Akalın’a danıştı.

Muhalefet...

Ondan iyisini mi bulacak?
*
(Bu satırları yazarken telefonla aradılar bi televizyondan “akil adamlar hakkında ne söylemek istersiniz?” diye sordular. “Cengiz Kurtoğlu’ndan dostlar tavernasını söyleyeyim” dedim. “Anlamadık?” dediler. “Uymadıysa, Bülent’ten ablan kurban olsun sana’yı söyleyeyim” dedim. Şırrak diye suratıma kapattılar. Niye kapatıyorsunuz? Açılım’ı onlarla açarken iyiydi de, şimdi mi kötü?)
*
Recep İvedik’e ben mi danıştım kardeşim? Kırkpınar cazgırı Pele Mehmet mani okumadı mı, Ahırkapı Roman Orkestrası çalmadı mı, Balık Ayhan söylemedi mi... Alkışlamadın mı?
*
İtiraz edenlere inat “İki Cihanda Lekeli Komisyonu” olsun adı...

“Akil” vereni çok olsun.

Sezen de başkan olsun.