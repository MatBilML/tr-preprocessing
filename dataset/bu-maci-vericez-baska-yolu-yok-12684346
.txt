Türkiye’nin gol atması durumunda “gool” diye bağırılması, ikinci bir emre kadar yasaklandı. Ermenistan’ın gol atması durumunda “gooooolll” diye bağırmayanların ise, suratlarına biber gazı sıkılmak suretiyle, coplana coplana dışarı atılmasına karar verildi.
 *

Türkiye gol atarsa, başta golü atan futbolcu olmak üzere, millilerimizin toplu halde hakemin üzerine yürümesi ve “Hoca ofsayt be, kör müsün” diye itiraz etmeleri gerekmektedir... Rakip futbolculara faul yapmak, Ergenekon kapsamında değerlendirilecektir. Kayarak müdahale edenler, soyunma odasında gözaltına alınacak; kambura yatan provokatörler, tutuklanacaktır. Fatih Terim’in istifası nedeniyle, Türk milli takımının boşalan teknik direktörlük görevini Ermenistan milli takımının masörü üstlenecektir. (Gösterdikleri anlayış nedeniyle Ermenistan Futbol Federasyonu’na teşekkür ederiz...) Bursa Atatürk Stadı’nın adı, tahrik edici unsur nedeniyle, Bursa Stadı olarak değiştirilmiştir. Kemalpaşa tatlısının il sınırları içinde satışı geçici olarak durdurulmuştur. Uludağ’ın, diplomatik jest mahiyetinde Ararat olmasına; Bursaspor’un taraftar grubu Teksas’ın da, California Grubu olmasına karar verilmiştir. Arda Turan’ın derhal kadro dışı bırakılması, ya da, soyadının yanlış anlaşılmalara mahal vermemek için, Arda Turanyan olması uygun görülmüştür. Yayıncı kuruluşla yapılan görüşmeler neticesinde, maçı Mehmet Ali Birand’ın anlatmasında prensip anlaşmasına varılmıştır... Ancak, bu tarihi maçı, Cengiz Çandar, Hasan Cemal ve Ali Bayramoğlu triosunun yönetmesi yolundaki teklifimiz, maalesef UEFA Hakem Komitesi tarafından kabul edilmemiştir. Her ihtimale karşılık Orhan Pamuk’un dördüncü hakem olarak görev yapabileceği kendilerine bildirilmiştir. Rakibin rencide edilmemesi için, timsah yürüyüşünün men edilmesi, onun yerine, fino yürüyüşünün teşvik edilmesi benimsenmiştir. Görenlerde paniğe yol açan kılıç kalkan ekibinin faaliyeti geçici olarak durdurulmuş, karşılama ve uğurlamanın köçekçeyle yapılmasına karar verilmiştir. Kestaneşekerinden imal edilen Dünya Kupası maketi ve üzerinde “Hepimiz Ermeniyiz” yazılı bornoz, bizzat valimiz tarafından Ermenistan Cumhurbaşkanı’na takdim edilecektir. Kamuoyunun dikkatine saygıyla sunulur.
 *
Sonra baktılar ki, adamın biri oturur bunları yazar...

Azerbaycan bayrağını yasaklamaktan vazgeçtiler. 