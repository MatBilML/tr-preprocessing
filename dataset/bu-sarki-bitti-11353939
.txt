Cezaevi geziyormuş.

Kime sorsa, aynı cevabı alıyormuş:

"Kader kurbanıyım, suçsuzum."

"Yanlışlıkla buradayım."

"İftiraya uğradım, günahsızım."

En son birine sormuş:

"Suçluyum" demiş adam...

"Cezama razıyım."

Sinirlenmiş Temel:

"Atın bu adamı dışarı" demiş...

"İçerdekilerin ahlakını bozacak!"

*

Başbakan’ın "İsterseniz istifa edelim" diyen bakanlara sinirlenip, "Tutar kulağından atarım dışarı bunları" demesi de, böyle bi şey.

*

Gerçekleri duymayı sevmiyor.

*

Gerçekler dayatıyor halbuki.

Van gitti.

Tunceli’de madara.

Karadeniz yırtıldı.

Ege’de dümdüz.

Trakya’da yok.

Antalya filan sarsıcı da...

*

Washington’ı kaybetti Başbakan!

*

En fenası o.

*

Malum, Obama geliyor.

Başbakan’la görüşecekti.

Havayi fişekler atılıyordu.

29 Mart’a kadar!

Sandıklar bi açıldı...

Obama anında karar değiştirdi.

Baykal’la görüşecek.

Bahçeli’yle görüşecek.

*

Sadece Obama mı?

Bakın dün bir, bugün iki...

Yıllardır televizyona çıkıp çıkıp Başbakan’ı pohpohlayan bir soytarıyı seyrediyorum; Devlet Bahçeli’yi yere göğe sığdıramıyor! Liberal ayaklarıyla AKP’ye yavşayan arkadaş desen, direksiyonu CHP’ye kırmış... Milli Görüşçü demesinler diye badem bıyığını bile tıraş eden bir başka dümbelek, şimdi çıkmış, "Başbakan, Numan Kurtulmuş’u örnek almalı" filan diyor!

*

Böyle bu işler çünkü.

*

Assolistken...

"Bu şarkı bitmez" sanırsın.

Sazlar susar, koro araziye uyar.