Son cümleleri hep aynı:
“Domuz gribi çok tehlikelidir, halkın kafasını karıştırıcı yayınlardan uzak duralım, yanlış anlaşılmasın, Sağlık Bakanı’na ben de karşıyım, hatta AKP’ye oy bile vermedim.”
*
Yüzlerce doktor mesaj atmış...
Örnekleri farklı farklı.
Son cümleleri hep aynı:
“Domuz gribi, normal gripten tehlikeli değildir, satın aldıkları aşılara mazeret üretiyorlar, o aşıların içeriği tartışılmalı, yanlış anlaşılmasın, CHP’li veya MHP’li değilim.”
*
Reçetelerimiz böyle.
Maalesef.
*
“Pozitif bilim” üzerine eğitim almış doktorlarımız bile, fikirlerini beyan ederken, hangi ideolojik duruş içinde olduklarını belirtme ihtiyacı
hissediyorlar artık.
*
Kimisi, doğru söylediğine kanıt olarak “AKP’li olmamasını” gösteriyor. Kimisi, haklı olduğuna inanmamız için, “CHP’li veya MHP’li olmadığına” dikkat çekiyor.
*
Çünkü, domuz gribinden filan çok önce, başka
bir virüs girdi aslında bu milletin kanına:
“Kamplaşma” virüsü.
*
Her fırsatta “senden-benden” diye ayırdılar vücudu... “Biz” ve “onlar” diye zerk ettiler şırıngayı... “Benim her dediğim doğru, öbürünün her dediği yalan” teşhisi koydular. Kendilerinden olmayana mikrop muamelesi yaptılar, karantinaya aldılar... “Bu ne biçim tedavi?” diyeni, “Sen kangrensin” diye, kesip attılar...
*
Netice?
Siyasi enfeksiyona kurban gitmemek için doktorlarımız bile “vebalı olmadıklarını” anlatmaya çalışıyorlar!
*
Dolayısıyla.
Aşı maşı hikâyedir.
Hiçbir doktor ilaç veremez bu topluma artık...
Cümleten geçmiş olsun.