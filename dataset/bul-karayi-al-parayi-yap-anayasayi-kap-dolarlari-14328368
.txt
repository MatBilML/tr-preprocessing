Bi başka kâğıt getirdiler.

Meclis Başkanı’nın imzası yok.

Sonra onu da geri çektiler.

Bi kâğıt daha getirdiler.

*

Böylece ne olmuş oldu?

Üç kâğıt...

*

Ve diyorlar ki:

“Evet derseniz, zengin olacağız, acayip kalkınacağız, kişi başı milli gelirimiz 15 bin dolar olacak.”

*

Bence “evet” deyin.

*

“Egemenlik kayıtsız şartsız milletindir” maddesini, ay başında kira olarak ev sahibine verin... “Sosyal bir hukuk devletidir” maddesiyle, elektriği, suyu, doğalgazı ödeyin... Telefon faturası geldiğinde, çekinmeyin çıkarın, “herkes haberleşme hürriyetine sahiptir” maddesini gösterin.

*

Anayasal hakkınızı kullanın, kiradan kurtulun; “herkes sağlıklı bir çevrede yaşama hakkına sahip”tir, ki, madde 56’nın gereğidir, gidin bi villa sitesine yerleşin... Başvurun “kimse eğitim hakkından yoksun bırakılamaz” maddesiyle, çocuğu en yakın özel okula yazdırın. Sağlık desen... “Hap” gibi olduğunu Başbakanımız söylüyor.

Her derde deva, yutun.

*

“Herkes seyahat özgürlüğüne sahip” olduğuna göre, hangi biletin parasını istiyor THY? Akbil gibi madde maşallah, gösterin, vapura otobüse beleş binin... E “herkes sanatı öğrenme hakkına sahip” zaten, gişeye uzatın, sinemaya, tiyatroya, konsere avanta girin.

*

Bu müreffeh ortam, haliyle, yengeyi şımartabilir... “Boyun bosun devrilsin, bi pırlanta alamadın bana” diye tutturursa, açın Anayasa’yı, “bütçe kanununa ilgili hükümler dışında hiçbir hüküm konulamaz” maddesini hatırlatın... Tatmin olmazsa, madde 162’yi gösterin, “bütçenin görüşülmesi sırasında, gider arttırıcı öneride bulunulamaz!”

*

“Hiçbir zümreye, sınıfa imtiyaz tanınamaz... Dinlenmek çalışanın hakkıdır” maddelerini gösterirsiniz patrona... Patron da “sen bilirsin şekerim, aha kapı orda, defol git” zarfına koyarak, “özel teşebbüsler kurmak serbesttir” maddesini öder maaş olarak, Allah bereket versin.
Kurarsınız özel teşebbüsünüzü...
 
Gül gibi geçinir gidersiniz.

*

Ve hatta... “Herkes dilediği alanda çalışma hürriyetine sahiptir” maddesi kapı gibi dururken, siz niye işsiz geziyorsunuz ki hâlâ? Yaşınız tutuyorsa “25 yaşını dolduran herkes milletvekili seçilebilir”i kullanın, siyasete atılın. Baktınız olmadı... “Devlet, şehitlerin dul ve yetimlerine toplumda yaraşır bir hayat seviyesi sağlar” maddesi var.

Şehit olun.

*

Dolayısıyla; referandumda evet dersek, benim hesaplarıma göre, kişi başı 15 bin dolar milli gelir bile az... TÜİK bi daha baksın, 75 bin doları filan rahat bulur.