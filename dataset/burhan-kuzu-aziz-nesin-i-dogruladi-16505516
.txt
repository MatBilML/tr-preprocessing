YÖK Başkanı’na yumurta atıldı.
Haşim Kılıç’a yumurta atıldı.
Çıt çıkmadı.

*

Burhan Kuzu’ya yumurta atıldı.
Derhal soruşturma açıldı!

*

Bakan’a yumurta atana soruşturma açılmazken, milletvekiline yumurta atana niye soruşturma açılıyor? Ya da ne bileyim... Burhan Kuzu’nun kafası, Anayasa Mahkemesi Başkanı’ndan daha mı değerli ki, o hadiseye soruşturma açılmadı da, bu hadiseye soruşturma açıldı?

*

Nedir Kuzu’nun farkı?
Yumurtaya alerjisi mi var?
Öbürlerinin bünyesine dokunmadı da, bunun cildinde kaşıntı mı yaptı?

*

Üstelik... Aslında, Burhan Kuzu’ya soruşturma açılması gerekmiyor mu?

*
Hatırlarsınız, Aziz Nesin çıkıp “bu milletin yüzde 60’ı aptaldır” demişti. Yüzde 40 fena bi oran değildi... Buna rağmen, herkes yüzde 60’ı üstüne alınmış ve derhal dava açılmıştı.

*

Halbuki, millete aptal dememişti... “Zekâ için protein gerekir. Et, süt, yumurta tüketimi az olan insanlar yeteri kadar protein alamaz, dolayısıyla kafaları fazla çalışmaz” demişti.

*

Peki, kafasına yumurta yiyen Burhan Kuzu, yumurta atan çocuklara ne dedi? “Beyinsizler” dedi... Sonra ne dedi? “Yumurtaları atacaklarına yeselerdi, beyinleri daha iyi çalışırdı” dedi.

*

Yani?
Aziz Nesin ne dediyse, onu dedi.

*

E merak ediyor insan...
Aziz Nesin haklıysa, niye yargılandı?
Aziz Nesin haksızsa...
Burhan Kuzu niye yargılanmıyor?