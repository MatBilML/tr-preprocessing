*
E öbürünü sokakta bulmadık...
Ben de Bursa forması giyeyim bari.
*
Ve, sorayım...
Londra Belediyespor diye bi şey duydunuz mu siz hiç? Washington Belediyespor? Niye var İstanbul Belediyespor? Ankaraspor rezaletinin altında AKP’deki iç hesaplaşmanın yattığı iddia edilmiyor mu? Niye Adanaspor’a çektirildi Uzan’a olan nefretin cezası? Niye Göztepe’ye kesildi, Dinç Bilgin’in faturası? Edirne milletvekili olan Maliye Bakanı, Eskişehir milletvekili adayı olunca, “Ronaldinho’yu getireceğim” demedi mi? Cebinden mi verecekti parayı? Ekonomiden Sorumlu Bakan, Sivasspor’a borsadan para indirmedi mi? Büyükşehirler sürünürken, semt takımı Kasımpaşa’ya Wembley gibi stat yapılmadı mı? Nerde şimdi, bir dönemin güçlü adamı Mehmet Ağar’ın Elazığspor’u? Birinci lige çıkamayan Ankaragücü’nü, darbeci Kenan Evren çıkarmadı mı? Parti liderleri, amigo gibi atkı takmıyor mu, mitinglerde?
*
Bursa stadının ismi Atatürk, Diyarbakır stadının ismi Atatürk’ken... Rize’nin Atatürk olan stadının ismi, Başbakan istemediği halde, Tayyip Erdoğan Stadı diye değiştirilmek istenmedi mi?
*
Devlet dediğimiz mekanizma, Diyarbakır’ı süperlige çıkarıp, illa orada tutmaya çalışmıyor mu? Diyarbakırlı gençlerin futbola ihtiyacı var da, Van’daki Urfa’dakiler kelaynak kuşu mu? Devlet burnunu sokarsa, örgüt sokmaz mı?
Taraf olursan, öbür taraf olmaz mı?
*
Evet, Bursaspor forması giyeceğim bugün... Üç tane terörist oralı diye, Diyarbakır komple PKK’lı olamayacağı gibi, üç tane serseri bağırdı diye de, ırkçılıkla suçlanamaz yurtsever Bursa.
*
Sonra da milli forma giyeceğim.
Merak ediyorum çünkü.
Sporu siyasete alet ettin... Ermenistan maçını nasıl oynayacaksın Bursa’da?