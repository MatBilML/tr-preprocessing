Can kulağıyla dinledim.
“Kamu borç stokunun gayrisafi yurtiçi hasılaya oranının, cari işlemler açığındaki küresel rekabet endeksinin makroekonomik konsolidasyon deflatör tahminlerindeki reel sürdürülebilir” filan deniyor.
*
Benim anladığım şu...
*
Bu sene bol bol pırlanta alın.
Kadeve’si sıfır.
Tencere-tava almayın.
Kadeve’si yüzde 18.
Elmas alın.
Emzik almayın.
Yakut alın.
Bilgisayar almayın.
Zümrüt alın.
Kereste almayın.
*
Et, sebze-meyve yiyeceğinize...
Havyar yiyin.
Yüzde 8.
Tezek yüzde 18.
*
Ayağınızı yorganınıza göre uzatın.
Hermes çanta alın mesela.
Yüzde 8.
Odun-kömür almayın.
Yüzde 18.
Prada alın.
Chanel alın.
Gucci alın.
Christian Dior alın.
Louis Vuitton alın.
Aman diim, gübre almayın.
Yüzde 18.
*
(Bütçe görüşmelerini seyreden tilki, şöyle derin bi ohhh çekmiş... Kaplumbağa görmüş, hayrola? Sorma demiş tilki, bende kürk, hanımda kürk, çocuklarda kürk, ormanın açığını kapatmak için vergi koysalardı yanmıştık yani... Valla öyle diye tasdiklemiş kaplumbağa, bende ev, hanımda ev, çocuklarda ev, başımıza büyük iş açılırdı... Maymun bakmış bunlara, ee-eeh bana ne demiş, benim kıçım açık, hanımın kıçı açık, çocukların kıçı açık...)
*
Şaka bir yana, başbakanımız bütçe’yi izah ederken Orhan Veli’nin “neler yapmadık şu vatan için, kimimiz öldük, kimimiz nutuk söyledik” şiirine atıfta bulundu ya...
Nedendir bilmem, Orhan Veli’nin bir başka şiiri geliverdi aklıma:
Cep delik, cepken delik
kol delik, mintan delik
kevgir misin be kardeşlik!