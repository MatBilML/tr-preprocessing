*
Bi tanesi “70 yaşındaki annemizin bakımını üstlenecek, geçim sıkıntısı çeken orta yaşlı bayan arıyoruz” demiş mesela... Güler Sabancı filan başvurmasın yani... Biri de, “Emlak bürosunda telefonlara bakacak bekâr bayan” arıyor... Evliler telefona bakamıyor çünkü.
*
İhracatçı firmaya lazımmış:
“Külotta çalışacak bayan...”
Oha!
*
“Hastanemize KBB, göz, üroloji, kardiyoloji, radyoloji, plastik cerrahi, gastroentroloji uzmanları, anestezi teknisyeni, diyetisyen, fizyoterapist, eczacı, hemşire aranıyor” demiş biri... Bina var, bunları da bulsun, hasta kolay.
*
“Kebaptan anlayan tecrübeli
garson aranıyor...”
Ki, çiğköfte diye brokoli götürmesin.
“Marketimize tecrübeli manav...”
Ki, hıyarı görünce tanısın.
“Fönü kuvvetli kalfa aranıyor...”
Makine yok, üfleyeceksin.
“Başıbüyük’te devren kuaför...”
Oooo, çok iş vardır orda.
“Marangozlu nakliyeci...”
Kıracak herif, belli.
“Kişilikli eleman alınacaktır...”
Yavşaklar meşgul etmesin lütfen.
*
“Emekli asker idare amiri aranıyor”u görünce, üşenmedim, telefon ettim, ben emekli pilot korgeneralim, maaş ne kadar diye sordum, nutku tutuldu karşımdakinin, 20 saniye filan sessizlik oldu, en fazla albay arıyorlarmış, anlaşamadık malesef.
*
“Konusunda deneyimli, insan ilişkilerinde başarılı, dış görünümüne önem veren, dinamik kişiliğe sahip, diksiyonu düzgün, ekip çalışmasına inanan elemanlar alınacaktır...”
İş ne biliyor musunuz?
Mobiletle su dağıtacak.
*
“Şarkütör aranıyor...” Entel şarküteri.
*
“20 dönüm koru içinde, müstakil, şömineli, saunalı, Amerikan barlı, spor salonlu, oyun bahçeli, çift yüzme havuzlu, açık-kapalı garajlı, 24 saat güvenlikli villa, 5 milyon dolar...” Kelimesi 4 liradan küçük ilanla satıyor, iyi mi!
*
“Evlere kadın gönderilir.”
Harbi harbi...
Bildiğin pezo.
*
“Hortumcuya vasıflı eleman aranıyor...” Bizim eski bankacılar gene şirket kurmuş herhalde... “750 bin dolar sermaye koyacak, ortak aranıyor...”
E, keriz aranıyor diyemeyeceğine göre... “Altılı ganyan sistemlerimi finanse edecek yatırımcı aranıyor...” Keriz arıyorum denebiliyormuş demek ki.
*
“Marketlerde firmamız adına tattırma yapabilecek bayan...” Tövbe tövbe! Dondurma satsa, ne arayacak acaba?
*
“Etiler civarında şoförlük arayan” var... Müşkülpesent bir arkadaş, Florya’ya gitmez, oralarda gezeceksen, ara... “Üç lisan bilen, piyano öğretmeni mürebbiyeyim, elit aile arıyorum” diyen de var... Ümraniye’deki gecekonduna viyolonselci arıyorsan, başka kapıya.
*
“Boğaziçi mezunundan evlerinizde 25 liraya ders verilir...” Ki, o dersi alıp Boğaziçi’ni kazan, 5 sene dirsek çürüt ve sonra evlere gidip 25 liraya ders verebil.
*
İşte bu nedenle, tercih şansım olsaydı, “küçük” ilanlarda yazmak isterdim... “Büyük Türkiye” denilen ülkeyi,
oradan iyi hiçbir sayfa anlatamaz çünkü.