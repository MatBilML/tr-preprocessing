*

Erzurum’da Nur cemaati şeyhlerinden Kırkıncı Hoca’nın dergáhı soyuldu...

20 bin dolar ile 8 bin lira çalındı.

*

Banka soyuyorsun...

9 bin lira.

Dergáh soyuyorsun...

40 bin lira.

*

Üstelik.

Banka için, 9 bin lira o kadar kıymetli ki, kasaya koymuş, anca silahla basıp alıyorsun... Hoca için, 40 bin lira matah para değil ki, çekmeceye koymuş, pencereden giren götürdü!

*

Vaziyetimiz budur.

*

Dolayısıyla, CHP’nin "dini açılımı" hikáyedir... Bizim millet, "para"yla imanın kimde olduğunu gayet iyi bilir!

*

Bak, sen "çarşaf açılımı" yapana kadar, adam "buzdolabı açılımı" yaptı... Sen çarşafa dolandın, adam ahali çarşafları yıkasın diye "çamaşır makinesi açılımı" yaptı... N’oluyor m’oluyor demene kalmadı, "bulaşık makinesi açılımı" yaptı... Sen pislikleri halının altına süpürüyorlar diye bağırıyorsun, adam hem "halı açılımı" yaptı, hem "elektrik süpürgesi açılımı" yaptı... "Yatak açılımı" var, vatandaş yatıyor, "kanepe açılımı" var, oturuyor, "şofben açılımı" var, yıkanıyor, "ocaklı fırın açılımı" var, güveç yapıyor... Sen ne işe yapıyorsun?

*

Sen "Kemalist" rejimden vaz mı geçsek acaba filan diyene kadar, "Kömür"ist rejime geçtik, haberin yok...

Bu saatten sonra istersen Ahmedinejad’a rozet tak, havagazı.