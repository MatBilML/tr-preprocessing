2012’de hastalıklara iyi geliyor hurafesiyle deve idrarı içenlerin, 1936’da camilerin ahır yapıldığına inanması gayet normaldir.
Oysa... Tarihçi veya ilahiyatçı olmaya gerek yok, internete gir, oku.
Kahramanmaraş’ta hayırsever işadamı tarafından yaptırılan “cami...” Aynı hayırsever işadamının borcu yüzünden haczedildi, İcra İflas Müdürlüğü tarafından açık arttırma usulüyle satışa çıkarıldı.
“Kuran kursu” binasıyla birlikte İcra’dan satılan “cami”nin ilanında, merkezi yerde, her türlü belediye hizmetinden yararlanabilir, altyapısı tamam, zemini inşaat yapmaya müsait yazıyor.
Muharrem İnce, TBMM kürsüsüne çıktı, fotoğraflarını gösterdi, TBMM tivi sansürledi. Malatya Belediyesi, Hollandalı firmaya arazi sattı. Hollandalı firma, arazi üzerindeki “cami”yi dozerlerle yıktı.
Rize’de, Adıyaman’da, Giresun’da, Zonguldak’ta, Niğde’de borç yüzünden “cami”lerin elektriği kesildi. Merkezi sistem hoparlörleri çalışmadığı için, müezzinler avluya çıkıp ezan okudu.
Edirne’de 3-5 değil, 35 “cami”nin ısınma amaçlı elektriği kesildi. Elektrik idaresi, aydınlanma ve ısınma için iki ayrı sayaç var, aydınlanmayı ödediler, ısınmayı ödemediler, aydınlanmada sorun yok dedi.
“İnanç” turizmi çerçevesinde, Eskişehir’deki Seyyid Battal Gazi Külliyesi’nde güya restorasyon yapıldı, “türbe”ye Amerikan mutfak konuldu iyi mi... Üstelik, müteahhit faturayı ödemediği için, Amerikan mutfak konulan türbenin elektriği kesildi.
Maliye Bakanlığı, belediyenin SSK borcu nedeniyle Bergama Ayaskent “mezarlık”ına haciz koydu. Ayaskent Belediyesi derhal karşı atağa geçti, Diyanet İşleri Başkanlığı’ndan “cami” için 10 senelik kira istedi.
Akçakoca İcra Müdürlüğü, haczedilen “mezarlık”ı açık arttırmayla satışa çıkardı.
Diyanet İşleri Başkanlığı, icradan mal edinmek caizdir fetvası verdi, satışlar patladı.
Ankara İcra Müdürlüğü, haczedilen “mezar taşı” ve “tabut”ları Adliye Mezat Salonu’nda açık arttırmayla satışa sundu. Mezar taşı, seyyar... Herhangi bi mezarlıkta kullanılabilir nitelikte olduğu belirtildi. KDV alıcıya ait olacak.
KDV demişken...
Havyar’ın kadevesiyle “kefen bezi”nin kadevesi aynı.
Kutsal topraklara gitmek için havalimanına gelen “hacı” adayı Cemil Meydan’ın pasaportuna el konuldu. İhram kıyafeti ve terliklerle Halkalı Vergi Dairesi’ne giden hacı adayına, hacca gidenler herkesle helalleşir, sen Maliye’yle helalleşmeden nereye gidiyorsun denildi. Ancak, yanlış işlem yapıldığı, borcu olmadığı belirlendi. Helalleşildi.
Kars’tan Ardahan’a cenaze taşırken, jandarmanın trafik kontrolünde haciz yakalamalı olduğu anlaşılan “cenaze arabası” bağlanarak, yediemin’in otoparkına çekildi.
Afyon Defterdarlığı, bi kamyon satışı sebebiyle “ölü”ye haciz gönderdi. “Rahmetli”nin oğlu, babam taaa 22 sene önce vefat etti, evrakları nereden bulayım dedi.
Ve dün...
“Türbe”ye haciz geldi!
Utanmadan “senin bu yaptığını Çorumlular yapmaz” derler ama, Çorumlulara bunu da yaptılar.
Yörüklü Belediyesi vergi borcunu “yatır”madığı için, Ergülü Baba “Yatır”ına haciz koydular.