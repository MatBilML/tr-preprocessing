Hiç boşuna yormayın kendinizi kardeşim... Kulağı tersten göstermenin âlemi yok. İlla, herkese eşit mesafede ortak aday aranıyorsa, gelin, Fethullah Gülen’i cumhurbaşkanı yapalım.
*
Niye derseniz?
*
Bi kere, adam bekâr... Först leydimiz türbanlıymış-türbansızmış derdimiz olmaz. Türban sorun olmaktan çıkınca, ay valla şekerim laikim ama akp’yi destekliyorum diyen liboşların gönlü olur.
*
Pensilvanya’da oturduğu için, Çankaya’da sen oturucan ben oturucam tartışması külliyen biter, Çankaya’da hiç kimse oturmamış olur. Devletimizin bir numarası ABD’de yaşayacağına göre, devletimizi yönetmek için zırt pırt Washington’a gidip Beyaz Saray’a akıl danışma masrafı ortadan kalkar, devletimiz yol ve konaklama harcırahlarından tasarruf sağlar. Resmi Gazete’yi basmaya gerek kalmaz, nasıl olsa, her dediğini yazan gazeteleri de var.
*
Ha Abdullah, ha Fethullah.
Kafiye uyuyor.
Ama, Abdullah düz lise mezunu.
“Dindar” kriterine uymuyor.
Fethullah ise, imam.
Cuk oturuyor.
*
“Herkese eşit mesafede ortak aday” meselesine gelince... Mehmetçik Vakfı’ndan kapı gibi teşekkür beratı var. Demek ki, asker cenahından sorunu yok, resmen teşekkür etmişler. Teee Afrikalarda okullar açıp, Ugandalı Zambiyalı çocuklara İstiklal Marşı falan söylettiği için, Nihal Atsız Türk Dünyası Hizmet Ödülü de almış; milliyetçilere de uyar. CHP desen, Ecevit’le kankaydı, Yeni CHP’yle zaten cankuş, itirazları olmaz. Ne kaldı geriye? Said-i Kürdi... BDP’yi bozmaz.
*
Ya vatandaş?
O vatandaş dediğin... “Ey millet, iyi biliniz ki, Türkiye Cumhuriyeti şeyhler, dervişler, müritler memleketi olamaz; en doğru, en hakiki tarikat, medeniyet tarikatıdır” diyen Mustafa Kemal’i sırtından hançerlemiş... Vatandaşı hiç bozmaz.
*
Böylece, oldu mu sana herkese eşit mesafede ortak aday? Oldu.
E hadi hayırlı olsun o zaman.