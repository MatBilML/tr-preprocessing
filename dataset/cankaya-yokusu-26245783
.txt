Bavulları hazırlayın dedi.
Sırasıyla, Fransa’ya, Azerbaycan’a, Gürcistan’a, gene Fransa’ya, Pakistan’a, Türkmenistan’a Kazakistan’a, Konya’ya, ABD’ye gitti.

*

Bi ara Ankara’da yakaladılar... Oturdu, akp’nin gönderdiği yasaları onayladı.

*

Bi Mısır yaptı geldi, bi Suriye’ye uğradı, Kayseri’de mantı yiyip, doooğru Katar’a, oradan Gaziantep’e, Kahramanmaraş’a geçti, ver elini Romanya, Senegal, gene Fransa... Çanakkale’den Makedonya’ya uçtu, Kazakistan’a kanat çırptı, Antalya, Bursa, İstanbul, Kars turu yaptı, karayoluyla Nevşehir, Sivas, Bilecik, havayoluyla Ermenistan, Azerbaycan, ABD üçlüsünü tamamladı. Eskişehir’i gördü, Finlandiya’ya, Estonya’ya ayak bastı, Almanya’dan Kırşehir’e geçti, İstanbul, Samsun, İzmir yaptı, Azerbaycan’dan Türkmenistan’a gitmeden önce, arada Malatya’ya uğradı.

*

Hazır Ankara’da soluklanmışken, şu birikmişleri imzalasanız diye rica ettiler... Kırmadı, oturdu masaya, akp’nin gönderdiği yasaları onayladı.

*

Mısır’a uzandı, Sakarya’ya uğradı, Suudi Arabistan, Rusya filan derken, tee Afrikalara, Kenyalara, Tanzanyalara gitti. Oradan İran’a, Irak’a geçti, e sıkıldı tabii ortadoğudan, bi Belçika, Almanya yaptı geldi. Bahreyn’e, Bulgaristan’a, Çek Cumhuriyeti’ne gitti, Çek Cumhuriyeti’ni sanırım pek beğendi, bir hafta sonra gene Çek Cumhuriyeti’ne gitti, İstanbul üzerinden, Suriye’ye, Kırgızistan’a, Tacikistan’a uçtu. Amasya, Karaman, haaadi bakalım Çin... Dönüşte Edirne’ye uğradı, biraz içerde gezdi, Erzurum, Bayburt, Kayseri, Bitlis, İstanbul... Bilahare, iki dışarı, bi içeri yapmaya başladı, Suudi Arabistan, Fransa, Bursa, Nahçıvan, Sırbistan, Kayseri, Slovakya, Ürdün, Tunceli... 2009 seyahatnamesini, Elazığ, Arnavutluk, Karadağ, Kuveyt’le noktaladı.

*

Yılbaşı mesajı için Ankara’ya uğramışken, bu fırsat kaçmaz dediler, akp’nin gönderdiği yasaları önüne yığdılar... Tatil demedi, üşenmedi, tek tek onayladı.

*

2010 Ocak’ta hafif kulak ağrısı vardı, gezmedi, şubatta acısını çıkardı, Hindistan, Bangladeş, Sinop yaptı, martta yakalayabilene aşkolsundu, Isparta, Burdur, Kongo, Kamerun, İzmir, Manisa, Pakistan, Oman, bölge ayrımı yapmadı, neresi denk geldiyse, oraya gitti, Eskişehir, Aydın, Kazakistan, Çorum, Yozgat, yaz mevsimine Güney Kore’de girdi, haziran akşamları çok keyifli olur Seul’de, Kazakistan, Nijerya, Slovenya, Mısır, Azerbaycan, Kayseri, Bosna-Hersek, sonbaharı ABD’de karşıladı, ki, central park çok romantik olur eylülde... Trabzon, Karabük, Kayseri, Mardin, Batman, Osmaniye, Hatay, İngiltere, Türkmenistan, Portekiz, İsviçre, Kazakistan, Adana, Diyarbakır’a gitti.

*

2011’e hızlı girdi, Yemen’den Denizli’ye, Fransa’dan Erzurum’a, İran’dan Mersin’e, Kuveyt’ten Kırıkkale’ye gitti, Gana’dan Gabon’a geçti, sahilde çıplak ayakla dolaşıp resmi temaslarda bulunurken, Gabonlu balıkçı Ayao Nyavor’la tanıştı, Ayao Nyavor n’oolacak bu Gabon’un hali deyince, Ayao’ya balıkçı motoru hediye etti, balık deyince aklına geldi herhalde, memlekete gelince Balıkesir’e uğradı, Tokat, Endonezya, Kayseri, Sırbistan, Avusturya, İzmir, Türkmenistan, Polonya, Bulgaristan yaptı, geldi. Suudi Arabistan’da umre, ver elini Rusya, Almanya, ordan Van, Hakkâri, Şırnak, Siirt, bilahare İngiltere, Kırgızistan, Avusturya.

*

Ankara’ya gelmeden telefon etti, fazla kalmayacağım, ona göre dedi... akp’nin gönderdiği yasaların arasına karbon kâğıdı koydular, bi seferde hepsini onayladı.

*

Hakikaten fazla kalmadı Ankara’da... Bolu’ya, Düzce’ye, Aksaray’a, Niğde’ye, Birleşik Arap Emirlikleri’ne gitti. Tunus’tan Kocaeli’ne, Hollanda’dan Çanakkale’ye geçti. Şanlıurfa, Adıyaman derken, uzun zamandır gitmemişti, ABD’ye gitti, Ağrı, Iğdır, İzmir, Kayseri, Suudi Arabistan yaptı. Eylülden ocağa tam beş ay, hiç yurtdışına gitmedi, yahu hayrola demeye kalmadı ki, kulak rahatsızlığı olduğu ortaya çıktı, uçağa binemiyordu, ama oturmadı, gezmeye devam etti, karayoluyla Çankırı, Kastamonu, Afyon, Uşak, oraları dolaştı. Kulağı iyileşir iyileşmez, kendini Mısır’a attı, İsveç, Letonya, Litvanya, Portekiz, oraları dolaştı. Muş, Bingöl, Rize, Artvin, Ardahan, Türkmenistan, Azerbaycan, Yalova yaptı, uzun zamandır gitmemişti, ABD’ye gitti. Dönüşte, Suudi Arabistan’a, İskoçya’ya Erzincan, Gümüşhane, Ordu, Giresun, Kilis, Gaziantep’e gitti.

*

Tabanları şişmiş halde geldi Ankara’ya, var mı diye sordu.
Oo-hoo dolu dediler. Bu akp’nin de işi bitmiyor yani dedi, terliklerini bile giymeden oturdu, akp’nin gönderdiği yasaları onayladı.

*

Bitti mi diye sordu. Bitti dediler.
E devleti bekletmek olmaz dedi, İtalya’ya uçtu, Macaristan’a, Danimarka’ya, Hollanda’ya geçti, Kuveyt’e gitti.

*

Çoook yoruldu Abdullah Gül, çook.
Değiştirin, başkası yorulsun biraz.