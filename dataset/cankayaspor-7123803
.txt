*

Kadir Topbaş’ın takımı, önde, 6’ncı sırada...

Melih Gökçek’in takımı 16’ncı sırada...

Tayyip Erdoğan’ın takımı, sonda, 17’nci sırada.

*

Bu sıralama, "demokratik hiyerarşi"ye uygun mudur?

Bir belediye başkanı, nasıl olur da, haşa, koskoca Başbakan’ın üstünde yer alır?

*

Şimdi diyeceksiniz ki:

"Futbola siyaseti karıştırma, ayıp..."

*

E ben de sorarım o halde:

"Siyaset niye futbola karışıyor?"

*

Dünyanın hangi demokratik ülkesinde belediye başkanının takımı var? Londra Belediyespor diye bir şey duydunuz mu siz hiç bugüne kadar? Washington Belediyespor?

*

Şu denilebilir tabii...

"Milan Berlusconi’nin!"

Güzel de...

San Siro Stadı yapılırken, Berlusconi’nin partisi Forza İtalia daha kurulmamıştı bile... Nasıl oldu da, Kasımpaşa Stadı’nın dikilişi tam AKP’ye denk geldi?

Üstelik, Kasımpaşa Stadı diyoruz ama, o stadın adı, "Tayyip Erdoğan Stadı..."

Guiseppe Meazza siyasetçi midir?

*

Hani karıştırmıyorduk siyaseti futbola?

*

1970, Kasımpaşa yok.

1980, Kasımpaşa yok.

1990, Kasımpaşa yok.

2000, Kasımpaşa yok.

2002, Kasımpaşalı iktidar...

2004, 3’üncü ligde.

2005, 2’nci ligde.

2006, 1’inci ligde.

2007, Süper Lig’de.

*

Fair play bunun neresinde?

*

Ankara desen...

Taaaa Rio de Janerio’dan Dos Santos’u getirmeyi akıl ediyor ama, burnunun dibinden iki damla su getirmeyi beceremiyor...

"Ayran-tahtırevalli" meselesi değil midir bu?

*

Bakın "ayran-tahtırevalli" dedim, aklıma geldi... İki üç satır geriye dönüp, soralım...

"Kaka", Milano halkının vergileriyle mi alındı Milan’a?

Dos Santos’un parasını niye biz ödüyoruz?

*

Ankara Belediyesi’nin futbol takımı için, iki yılda 150 milyon dolar harcadığı söyleniyor...

Niye?

Futbol kulübü mü yok başkentin?

Mesela, Malatya olsa, Diyarbakır olsa, Samsun olsa, anlarım... Dara düşse, belediye sahip çıksa, amenna... Çünkü Malatya halkının, Diyarbakır halkının sosyal yaşamı için son derece önemlidir futbol... Tektir... Malatyalı Malatyasporlu, Samsunlu Samsunsporludur.

Taraftarı bile olmayan Ankara Belediyespor’un kime, ne faydası var? İstanbul Belediyespor’un taraftarını toplasan, bir vapuru bile doldurabilir mi?

Niye var?

*

Bence şundan...

*

Meclis başkanlığını da istiyorlar, başbakanlığı da, cumhurbaşkanlığını da, belediyeleri de, muhtarlıkları da, bürokrasiyi de, medyayı da, futbolu da, futbol federasyonu başkanlığını da...

Hepsini!

*

Ya ondansın... Ya rakip.

Çok parti, çok iktidar gördük ama... Böyle bir hırs, ilk defa.