"Canlı" yayın...

Yedi "cenaze."

*

Bi de kedi.

*

Havadaki kuşların akıbetini bilmiyoruz ama, çocuklarla beraber bir de kedi öldü.

*

(Adım gibi eminim, utanmadan iftira atacaklar şimdi, "Acaba içkiden mi öldüler" filan diye... Çocukların cesetlerine uyuşturucu taraması yaptırmazlarsa, yüzüme tükürün... Halbuki, üst kattaki aile de, kendini hastaneye dar atmış; babaya serum bağlı hálá.)

*

Başbakan, memleketin "çehresini" nasıl da şahane şekilde değiştirdiklerini anlatmaya devam ediyor bu arada.

*

30 yıl önce...

7 üniversiteli.

30 yıl sonra...

7 üniversiteli.

En son "Ankara Bahçelievler"de böylesine bir üniversiteli katliamı olmuştu diye düşünüyordum ki, şırrak, ekranın altına "son dakika" başlığı verildi: "İstanbul Bahçelievler"de parkta bira içen gençlere satırlarla saldırdılar!

Suratlarına suratlarına...

"Çehrelerini" parçalamışlar.

Biri öldü, ikisi komada.

*

Alkış patladı o anda!

*

Meğer ben alt yazıyı okurken, İstanbul gibi Ankara’da da "aynı ekiple" yola devam edeceğini açıklamış canlı yayında.