*
Şu Mossad’da hakikaten hiç kafa çalışmıyor. Hadi diyelim bizi keriz zannettin, gizli gizli casus pelikan gönderdin... Ayağına niye nüfus cüzdanı gibi İsrail yazıyorsun, a şapşal.
*
Aslına bakarsanız, daha önce de aynı haltı yemişti İsrail... Bi başka casus pelikan, Sudan’da yakalanmıştı. Kızıldeniz’den sızmaya çalışırken, vericisindeki anten balık ağlarına takılmıştı. İşin ekstra enteresan tarafı, pelikanın ensesindeki vericide, Kudüs İbrani Üniversitesi’nin e-mail adresi vardı. Belli ki, elde ettiği gizli bilgileri anında internetten gönderiyordu pelikan.
*
Suudi Arabistan’da ise “casus akbaba” enselendi. Casus pelikanlar gibi, casus akbaba’yı da sorgulamaya filan gerek kalmadı tabii... Onun ayağında da Tel Aviv Üniversitesi yazıyordu.
*
Halbuki...
Casus dediğin iz bırakmaz.
*
Mesela, biz de “casus kaplumbağa” kullandık. Hatırlarsınız, dört tane caretta’ya verici cihaz yapıştırdık, gönderdik. “Tuğçe” kod adlı kaplumbağamız, 35 gün gizli gizli yüzdü, Gazze’ye ulaştı. Gazetelerimizde manşet oldu: “Türk carettası İsrail ambargosunu deldi!”
*
Tuğçe işi bitirene kadar, İsrail’in ruhu bile duymadı. Hatta, biri Tunus’a, biri Libya’ya gitti, Kaddafi bile uyudu. Dördüncü carettamız ise “çift taraflı casus” çıktı maalesef... Biz onu Yunanistan’a sızsın diye gönderdik
ama, hâlâ Bodrum’da geziyor
şerefsiz, bizi gözetliyor.
*
(Neyse, gazete manşeti falan dedim, aklıma bi başka “iz bırakan casus” hikâyesi geldi... Soğuk Savaş dönemi, CIA-KGB cirit atıyor, bizimkiler tetikte... Vatandaşın biri, uçakla Rusya’ya gidecek, sıkışıyor, tuvalete gidiyor. Bakıyor ki, vaziyet berbat, klozetin kenarlarına gazete sayfaları yerleştiriyor, işini görüyor, tam o sırada anons yapılıyor, son çağrı... Telaşla çıkıyor, koşa koşa uçağa gidiyor, şak, durduruyorlar, çünkü, telaşlı hali şüphe uyandırıyor. Üst baş, çanta manta derken, “komple soyun” diyorlar. Çırılçıplak arama yapılırken, bi de ne görülsün, adamın poposuna geçici dövme şeklinde bazı işaretler, kelimeler işlenmiş!)
*
Casus dediğin iz bırakmaz... Biraz MİT’e bakın da, öğrenin bu işleri.