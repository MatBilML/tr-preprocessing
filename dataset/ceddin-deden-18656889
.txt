*
Bu arada, ikisinin arasındaki Lübnan’a asker diktik ki, aman diim birbirleriyle savaşmasınlar.
*
İlla savaşacaklarsa...
Bizle savaşsınlar.
*
Tıpkı, Nato vurmasın diye Libya’ya savaş gemisi gönderip, vurmamız... İnsanlarımızı vuran İsrail’e, vururum
deyip, sakın başkası vurmasın diye füze kalkanı döşememiz gibi bi şey yani.
*
İlla vurulacaksa...
Biz vururuz.
*
Bana sorarsanız...
Elimizi korkak alıştırmayalım.
Suriye’den girelim.
İsrail’den çıkalım.
Kaddafi taa Fizan’a kaçmış...
Kovalayalım anasını satayım.
Mısır’a dalalım.
Piramitleri alalım.
Dimyat’a kadar gidelim.
Rumları AB dönem başkanı yapmaya kalkarlarsa, Somali’de korsan avlayan gemilerimizi Kıbrıs’a sevk edelim, bu defa güneyden çıkarma yapalım. Fenerbahçe’yi kovan UEFA Başkanı Platini’ye zaten gıcığız, Cem Uzan’ı teslim etmezlerse, Fransa’ya savaş açalım. Keriz Feneri’nin peşini bırakmazlarsa, Almanya Büyükelçisi’ni sınırdışı edelim. Birleşmiş Milletler Genel Sekreteri Ban Ki Moon vefasız çıktı, men dakka dukka, Kore’ye saldıralım.
*
Haberiniz yok belki ama...
Yarın akşam Muhteşem Yüzyıl’da
Mohaç seferine çıkacağız hayırlısıyla.
Sonra, ver elini Viyana.