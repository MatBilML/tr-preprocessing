İsrail hapishane bastı, Filistin Başbakanı Belçika gezisini yarıda kesti. Orman yangını çıktı, ABD Başkanı Kanada gezisini iptal etti. Deprem oldu, 2 kişi öldü, Yunanistan Başbakanı Avustralya gezisini yarıda kesti. Tren kazası oldu, Almanya Başbakanı İtalya gezisini yarıda kesti. Nijerya’da uçak düştü, yas ilan edildi. Afganistan’da 2 İspanyol askeri öldürüldü, İspanya Kraliçesi Türkiye ziyaretini yarıda kesti. Gece kulübünde yangın çıktı, İsrail Başbakanı ABD gezisini yarıda kesti. Bomba patladı, Ürdün Kralı Kazakistan gezisini yarıda kesti. İntihar saldırısı oldu, Rusya Başbakanı Çin gezisini yarıda kesti. Suudi Kralı Fahd öldü, Türkiye bayrakları yarıya indirdi. Deprem oldu, İtalya Başbakanı Rusya ziyaretini yarıda kesti.

*

O dönemin İstanbul Büyükşehir Belediye Başkanı Tayyip Erdoğan, Belediyespor-Sakaryaspor playoff finali için Japonya gezisini yarıda kesti.

*

Bu dönemin Sağlık Bakanı Recep Akdağ’ın oğlu merdivenlerden düştü, hastanelik oldu, Sağlık Bakanı Afganistan gezisini apar topar yarıda kesti, "Baba olunca bu işler çok zor" dedi.

*

Diyarbakır’da mayın patladı...

9 evladımız şehit oldu.

Şemdinli’de karakol tarandı...

1 evladımız daha şehit oldu.

Genelkurmay Başkanı, elinde lav silahıyla konuştu, "Ahlaksızca yayınlar yapılıyor" dedi. "Ahlaksız" dediklerinin bazıları o salondaydı... Bir gazeteci, "9 evladını şehit vermiş kurumun komutanıyım" diyen Genelkurmay Başkanı’nın doğum gününü kutladı!

Eski Adalet Bakanı’nı üniversitede canlı bombayla öldürmeye çalıştılar. Peşinden otogarda bi canlı bomba daha yakalandı.

*

Cumhurbaşkanı Pırrrrag’a gitti.