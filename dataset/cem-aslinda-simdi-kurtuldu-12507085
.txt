2 bin 131 sene hapsi istenen rektör, beraat etti.      80 sene hapsi istenen kürtajcı doktor, beraat etti. 17 sene hapsi istenen paşa,     1 senede çıktı. Bin 235 sene hapsi istenen Jet Fadıl zamanaşımından yırttı.
Erbakan affedildi.
*
Eşini öldürüp buzdolabına koydu, eşinin çantasındaki doğum kontrol hapı “tahrik” ve “hafifletici sebep” sayıldı. Havaya ateş açarak komşusunu öldüren yılbaşı magandası, “pişman” olduğu için 3 ayda bırakıldı. Kız kardeşini öldürdü, “namus”tan kurtuldu. Tecavüz etti, “Akli dengesi bozuk” raporuyla sıyırdı.
*
Ağca, İtalya’da 20 sene yattı, burnunu bile göstermediler... Türkiye’ye verildi, şak, bıraktılar... Dünya filan ayağa kalktı da, 8 gün dolaştıktan sonra, “Pardon, günleri yanlış hesaplamışız” deyip aldılar gene içeri... Ağca bile “Böyle hukuk olmaz, rezalet yani” dedi.
*
Apo’ya idam verildi.
Sonra ada verildi.
Özel vapuru var.
Başbakan yardımcımız dün açıkladı, “Kandil’de 4 bin 500 kişi varsa, 1500’ü zaten Türk vatandaşı değil... Geriye kalanların yüzde 90’ı da eyleme katılmamış, yasalara göre etkin pişman olabilir. Bu durumda, yüzde 90’ı cezasız inebilir.”
*
E yüzde 10 da siz indiriverin artık canım... Alın verin, ekonomiye can    verin, maksat ayakları alışsın.
*
Cem’e dönersek...
Çocukmuş meğer.
İlk indirim ordan.
Pişmanmış, etti iki.
Daha bismillah, dakka bir.
*
Münevver desen, üzül üzül bi yere kadar, maazallah hasta olucaz... Başta erkek anaları, yavaş yavaş Cem’e kahrolmaya başladı bile ahali... “Ay duydun mu, sucuk ekmek istemiş, neler çekti kimbilir, zayıflamış zaten, bi deri bi kemiğe dönmüş” falan... “Ölenle ölünmez” şarkısının bestekârı medyamız da, sucuk-ekmek kokusunu aldı, romantizm fırtınaları estiriyor, “Teslim olmadan önce gözlerini kapattı ve dalgın dalgın Frank Sinatra dinledi...”
*
Demem o ki.
Asıl şimdi kurtuldu Cem. Ailesini ikna ettik, teslim oldu, bi de rica edersek, hatırımız için 5 sene filan yatar belki.