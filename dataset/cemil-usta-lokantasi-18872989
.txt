*
Kılıçdaroğlu “bu anayasa kayısıya çare olacak mı, fındığa çare olacak mı” diye sorunca, başbakanımız sinirlenmiş, “neredeyse künefeye çare olacak mı, kebaba çare olacak mı diye soracak, anayasayla yemek kitabını karıştırıyor” cevabını yapıştırmıştı.
*
Oktay Vural “kendin pişir kendin ye zihniyetidir bu” uyarısında bulunurken, “mönünün soslandığına” dikkat çeken Kemal Anadol, “çorba güzel de, pilav kurtlu kardeşim, belki ben dürüm döner yemek istiyorum, ıspanak yemek istemiyorum, niye dayatıyorsun?” diye itiraz etmişti.
*
Cumhurbaşkanımız, yüksek yargıya bol “sarımsak”lı “mantı” yedirirken... Kürşad Tüzmen, mebuslara “suşi” ısmarlamış, “avacado roll, Thai usulü fesleğenli dana, kappa maki” ikram etmişti. CHP ise “suşi”ye muhalefet olarak “işkembe” ziyafeti tertiplemiş, “sirke”ye uzanmaya çalışan Mustafa Özyürek’in kafasına “mumbar” dökülmüştü.
*
Bülent Arınç, bu ne perhiz bu ne “lahana turşusu” diye sorarken... Bengi Yıldız, tezgâhın üstüne bi kaç sağlam “domates” koymuşlar, altını çürüklerle doldurmuşlar, yemezler, demişti. Ufuk Uras ise, herkes “omlet” istiyor ama, kimse “yumurta” kırmıyor diye şikâyet etmişti.
*
Kimi laf “salata”sından ibaret olduğunu söylemiş, kimi “tatsız tuzsuz” bulmuş, kimine “ekşi” gelmişti. Tatlıya geçildiğinde... Abdüllatif Şener, elimdeki “helva” budur denemeyeceğini belirtirken, Türk Hukuk Enstitüsü Başkanı Kemal Çevik “aşure”ye benzetmişti.
*
Netice itibariyle... “Türlü” gibi anayasa olur mu sorusuna gülümseyen Cemil Çiçek “domatesle patates birlikte olmazsa, yemekte lezzet olmaz” diyerek, işi pişirmişti.
*
Geçen dönemin “Cemil Usta”sı, bu dönemin TBMM Başkanı... Yeni bi anayasayı fırına veriyor. “Domatesli patatesli” anayasayla parmaklarını yiyen muhalefet, bu sefer pek iştahlı, hiç itiraz etmiyor. Cemil Usta’nın lezzetli tariflerinde uzlaştılar, bugün gelip sofraya oturacaklar.
*
Meclis lokantasının üzerinde uzlaşılan ilk günkü mönüsü şöyle... Mercimek çorbası, brokoli çorbası 1.5 lira, peynir tabağı 1.5 lira, tabak hariç, pilav 1.5 lira, cevizli erişte 1.5 lira, ki cevizsiz olursa yüce meclise yakışmaz, palamut 7 lira (pazartesi soslu dil balığı var, 4 lira), bıldırcın fırın 3 lira, dana kavurma 4 lira, piliç pirzola, garnitürlü 3 lira, karışık dolma 1.5 lira, musakka 1.5 lira, ıspanak kavurma 1.5 lira, zeytinyağlı enginar 2 lira, barbunya pilaki 1.5 lira, yoğurtlu mantar 1.5 lira, fıstıklı tel kadayıf 2 lira, bademli keşkül 1.5 lira, garson avanta.
*
Mide fesatı geçirmemek için...
Üstüne soda, 1 lira.
Hadi cümleten anayasafiyet olsun.