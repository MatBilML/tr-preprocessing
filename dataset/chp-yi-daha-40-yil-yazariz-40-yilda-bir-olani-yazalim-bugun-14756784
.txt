Bir kafede oturuyorum.

Fonda müzik var.

Candan Erçetin söylüyor:

“Kırık kalpler durağında...”

* * *

“Kimini yakıp geçen aşklar incitmiş, kimini yanlış kararlar yıkıp geçmiş, kimine yakın dostu ihanet etmiş, kimi hayatın sillesini yemiş...”

* * *

“Sözleşmeden buluşuverir kırık kalpler, anlatılmaz ama ordadır bütün dertler, gönül kırgınlıkları, hayat haksızlıkları, kader yalnızlıkları çeken bütün kalpler...”

* * *

Bana sorarsanız...

Bursaspor’u anlatıyor.

* * *

Ömer Erdoğan...

Galatasaray’dan gönderildi.

Mustafa Keçeli...

Trabzon’dan gönderildi.

Ali Tandoğan...

Beşiktaş’tan gönderildi.

Turgay Bahadır...

Kayseri’den gönderildi.

Tuna Üzümcü...

Beşiktaş’tan gönderildi.

Hüseyin Cimşir...

Trabzon’dan gönderildi.

Zapotocny...

Beşiktaş’tan gönderildi.

Ertuğrul Sağlam...

Beşiktaş’a yaranamadı.

Oynarken de gönderildi.

Hocayken de.

* * *

“Kırık kalpler durağı”dır Bursa...

* * *

Tıpkı şarkıdaki gibi, gönül “kırgınlığı”, hayat “haksızlığı”, kader “yalnızlığı” çekenlerin, “sözleşmeden buluşuverdiği” adrestir, Bursa... “Kimini yanlış kararlar yıkıp geçmiş, kimine yakın dostu ihanet etmiş, kimi hayatın sillesini yemiş...”

* * *

Taaa üç ay önce...

Fanatik’te yazmıştım bu yazıyı.

* * *

Bizans basını “ırkçı, faşist, katil” diye damgalıyor, sadece takımıyla değil, çoluğuyla çocuğuyla koskoca bir şehir “kırık kalpler durağı” haline getiriliyordu... Ve herkes, “Sen İzmirlisin, Göztepelisin, sana ne Bursa’dan?” diye merak ediyordu.

* * *

O günlerde, Bursa’yı daha çok hedef haline getirmemek için elim gitmemişti...

Bugün yazıyorum.

* * * 

Sadece 5’inci büyük değildir...

“İlk”tir.

* * *

17 defa Şükrü Saracoğlu.

17 defa Ali Sami Yen.

13 defa İnönü.

6 defa Avni Aker.

* * *

Hangi renklere gönül verirsen ver...

Türkiye’nin ortak şampiyonudur Bursa.

Çünkü, Cumhuriyet tarihimizde ilk kez “Atatürk” Stadı’nda kaldırılıyor kupa!