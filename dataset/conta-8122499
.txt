Yetkililer açıkladı:

"Contadan..."

*

Conta kaçtı.

İngiliz anahtarı tutuklandı.

Olay yerinde şüpheli davranışları görülen 3 cıvata ve 4 somun, gözaltına alındı.

Levye, sorguda... Keski, tutuksuz yargılanmak üzere serbest bırakıldı.

Makine mühendisleri odası, tekerleklerin ifadesiyle contanın "robot resmi"ni çizdi.

Vagonlar komada.

Ayakta tedavi edilen lokomotif, "contayı kısa süre önce Veli Küçük’le birlikte gördüğünü" iddia etti.

*

Bir gazete de, "yetkililerin herhangi bir suçu-kusuru yok" diyememiş... "Güney Afrika’dan alınan raylar, eksi 12 derece soğuğa dayanamadı" demiş.

*

Zenci futbolcunun karda-kışta oynayamadığını duymuştum ama, demirin Afrikalısını ilk defa duyuyorum...

Zannedersin, ray dediğin Kompela’dır!

*

Kimse kusura bakmasın...

Türkiye artık budur.

"Facia"ların bile ciddiye alınacak tarafı yoktur... Çünkü "sorumlusu" yoktur.

*

Bakın, bindik bir alamete, haldır haldır, viraja doğru ilerliyoruz...

Kimisi "türbanlı hákim" istiyor, kimisi "türbanlı belediye başkanı..." Okullar camiye döndü; Milli Eğitim Bakanı, "Öğretmen maaşı çok" diyor. Müebbet hapsi istenen rektörün, yanlışlıkla tutuklandığı ortaya çıkıyor; Cumhuriyet Savcısı, Genelkurmay Başkanı’nı içeri tıkmaya çalışıyor. Kimisi "PKK’nın legal parti olduğunu" söylüyor, kimisi "konfederasyon" istiyor, kimisi "dağa çıkarız" diyor. Stratejik ortağımız, kafamıza çuval geçiriyor; "hoşgeldin kardeşim Kosta" denilen, "bırak şimdi hoşgeldini beşgittini, Ruhban Okulu’nu aç" diyor. Anıtkabir’e gitmeyen şeriatçıya şeref madalyası takılıyor; giden, kapüşonla gidiyor... Başbakanımız, Hillary Clinton’a çini tabak hediye ediyor, "seçilirse Beyaz Saray’da iftar verecek" deniyor; kadın, "seçilirsem, soykırımı resmen tanıyacağım" diyor.

Piyasa desen...

Ooo-fff of! Take off.

*

Sıkı sıkı tutunun ahali.

Çığlıklara hazır olun.

Contası çıktı çünkü, contası.