Niye?

"11’inci cumhurbaşkanını halk seçsin mi, seçmesin mi" diye.

*

11’inci cumhurbaşkanı seçildi mi?

Seçildi.

Peki "11’inci cumhurbaşkanını halk seçsin" çıkarsa, ne olacak?

Cevabı kimse bilmiyor.

Ama ağırlıklı görüş şu:

Millet "asil"dir... "Asil" ben seçeceğim dedikten sonra, "vekil"in seçtiğinin hükmü olmaz.

Yani?

Abdullah Gül’ün cumhurbaşkanlığı düşebilir...

Düşerse ne olur?

"Yeniden aday olur, halk da Gül’ü yeniden cumhurbaşkanı seçer" diye düşünüyorsanız...

Yok öyle şey!

Çünkü, "bir kimse, iki defa cumhurbaşkanı seçilemez..."

Ben demiyorum bunu.

Mevcut anayasa diyor...

101’inci maddesi.

"Bir kimse, iki defa seçilemez" diyor.

"Kolayı var, yeni Anayasa’ya iki defa seçilir diye madde eklenir, olur biter" diye düşünüyorsanız, ona da geçmiş olsun...

Ok yaydan çıktı.

Oylamasına başladığımız referandumda "halk seçsin" kararı çıkarsa, 40 gün sonra "11’inci cumhurbaşkanı için" oy kullanmak zorundayız.

Yani?

Kasım sonu.

Peki, yeni Anayasa ne zaman gelecek Meclis’e?

Ocak başı.

Yani?

Yetişmez!

Üstelik...

Anayasa’nın 102’nci maddesi de diyor ki: "Seçilen yeni cumhurbaşkanı göreve başlayıncaya kadar, süresi dolan cumhurbaşkanının görevi devam eder."

E-ee?

E’si şu...

11’inci cumhurbaşkanını seçeceksek, nasıl olur da, 11’inci cumhurbaşkanı göreve devam eder?

Süresi dolan 10’uncu cumhurbaşkanı desen... Çankaya’da bile değil artık, çoktan evine gitti!

*

Arap saçı derler ya...

İşte budur.

*

Bana sorarsanız...

Cumhurbaşkanı Gül, "11’inci cumhurbaşkanını halk seçsin mi, seçmesin mi" referandumunda "seçmesin" diye oy kullanır!

*

Çünkü "halk seçsin" kararı çıkarsa... Ya istifa etmek zorunda kalır, ya görevden alınır, ya da tartışmalı hale gelir.

Veya, AKP apar topar toplanır, referanduma sebep olan kanun maddesindeki "11’inci" kelimesini çıkartır.

*

O zaman da sorarlar adama...

Kendi işine yarasın diye yaptığın "bir maddelik" kanunda bile hata yapıyorsan, "yüz küsur maddelik" Anayasa’yı nasıl yapacaksın?