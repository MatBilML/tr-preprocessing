Ancak, kendi içinde tam vaktinde kaos çıkarmasına rağmen, köşeye sıkışan hükümeti yeteri kadar rahatlatamadığını fark eden ana muhalefet partisi, genel sekreterin de derhal görevden alındığını, süt işi uzarsa, parti yönetiminin toptan bırakacağını duyurdu sayın seyirciler...
Yalaka gaztecilerin bile süt skandalının peşini bırakmadığını, bakanlarımızı terlettiklerini anlayan ana muhalefet partisi, telaşa kapıldı, “boşverin sütü mütü, bizim genel başkan istifa ediyor, koşunnn” diyerek, gaztecilere cepten mesaj gönderdi sayın seyirciler...
Hükümetin kabaran sütü, üflene üflene söndürülürken, maalesef, kredi notumuz söndürüldü, enflasyon kabardı. Derhal devreye giren ana muhalefet partisinin hizipleri, sütün psikolojisini aslında ana muhalefet partisinin bozduğunu açıkladı. Ana muhalefet partisinin bi mebusu ise, son kullanım tarihi geçmiş sütleri Mustafa Kemal’in emriyle İsmet İnönü’nün kutuladığını söyledi sayın seyirciler...
Hükümetimiz 53 kuruştan içirirken, ana muhalefet partisine mensup İzmir Büyükşehir Belediyesi’nin aynı sütü 37 kuruştan içirdiğinin ortaya çıkması üzerine, derhal hukuki mücadele başlatan ana muhalefet partisi, İzmir Büyükşehir Belediye Başkanı hakkında savcılığa suç duyurusunda bulundu ve haksız rekabet soruşturmasının selameti için parti üyeliğini askıya aldı sayın seyirciler...
Flaş... Flaş... Flaş...
Senelerdir ana muhalefet partisinin genel merkez binasında yaşayan kedi Şero, süt zehirlenmesi nedeniyle hastaneye kaldırıldı! Patisinde serumla süt dökmüş kedi gibi canlı yayına katılan Şero, “abi bunlardan hayır yok,
bari gideyim de hükümetin avanta sütünü kapayım dedim, başıma bunlar geldi, galiba siyaseti bırakıcam” dedi sayın seyirciler...