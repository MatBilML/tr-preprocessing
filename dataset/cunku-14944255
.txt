- Nereye atıyorsun?
- İsrail’e!
- Bak ne yazıyor orada?
- Anaaa, Yapı Kredi...
- Konsolosluk arkada birader.
- Olsun artık abi, ne bileyim.
Memleketin bakanı, “Başbakan uçurumdan atlarsa, peşinden atlarız, töre budur” derse... Töre’nin bu olmadığını biliyorum ama, olacağı budur.
Gazze’de Türk bayrağı 2 liradan satılıyormuş bu arada... Biz hesapta işgal altında değiliz, Türk bayrağı 5 liradan satılıyor, üstelik ithal, Çin’den geliyor... Şeriat bayrağı ise, yerli malı, Topkapı’da yapılıyor, bombalanan HSBC’nin altında tezgâhta satılıyor, 3 lira.
Bayrak dedim, aklıma geldi...
Sahanın ortasına Filistin bayrağı diken Sivaslı futbolcuya 5 bin lira ceza keseceksin, spora siyaseti karıştırdı diye... Sonra, Milli Takım’ı geri çekeceksin İsrail’den, sporu siyasete karıştırarak... Beri yandan, Ermenistan maçında Azerbaycan bayrağını yasaklayacaksın.
“Hamas’ı halk seçti, saygı göster” diyeceksin... CHP milletvekilinin gözüne biber gazı sıktırıp, BDP milletvekilinin tazyikli suyla kalçasını kıracaksın, demokratik saygı ayaklarıyla... CHP eski liderine yumurta attırıp, BDP eski liderine “yaratık” diyeceksin.
Şehit cenazesine gitmeyeceksin, profesörü, askeri, gazeteciyi, sendikacıyı içeri tıkacaksın; havaalanında dikilip, takunyalı İrlandalıyı bağrına basacaksın.
Papa’yı vuran gazeteci katili, kendini mehdi ilan etmişti... Manyağın biri de, vahiy geldi diye İtalyan papazı vurdu. Rihanna, gene geleceğini açıkladı. Feysbuk’ta site kurmuşlar, önümüzdeki hafta intihar edecek olan Bihter için gıyabi cenaze namazı organize ediyorlar.
Bakın, kimi Filistin bayrağı taşıyor, kimi Kürdistan bayrağı, kimi şeriat bayrağı, Pakistan bayrağıyla gelen var, Malezya bayrağıyla gelen... Bebelerin kafalarında yeşil bantlar, bi pankart İngilizce, bi pankart Arapça... Cemaatler tarikatlar “diplomat” olmuş... Che Guevara posteri taşıyan Fatih Camii’nde, Los Angeles Lakers tişörtü giyen Saadet mitinginde.
Çıkarırsan Atatürk’ü...
Geriye bu kalır çünkü.
“Atatürk bu ülkenin çimentosudur, bir arada tutandır, çatıyı taşıyandır, onun için kolonlara vuruyorlar” derken, bunu kastediyorduk aslında... Çıkarırsan Atatürk’ü, geriye bu kalır.