*
PKK’yı buyur edip halay çektirdiler. Hizbullah’ı sokağa salıp halay çektirdiler. Anne-babasıyla yemek yiyen bebeleri sigaya çekip, gözaltına almaya kalktılar.
*
(İmza vermeye gelmeyen domuz bağcılara bir hafta dokunmadılar, hepsi vınn... Efendi gibi her sabah imza vermeye geleni, demek ki suçlu bu diye, operasyon yapıp tutukladılar.)
*
Cep telefonundaki numaraları “delil” kabul edilip, hapse tıkılan teğmenin cep telefonuna, bizzat polis tarafından, dinci terör örgütü üyesinin cep telefonu rehberinin monte edildiği ortaya çıktı. Teğmen 29 aydır içerde... “Suç delili” rehberin sahibi olan kişi, dışarda.
*
(Son durum şu: Kurucusu olduğu iddia edilen Ergenekon örgütünün kurulduğu tarihte ilkokul üçüncü sınıfta olduğu için... Henüz 9 yaşındayken, devleti yıkmak için, 85 yaşındaki İlhan Selçuk’un yardımcısı olamayacağı için... Terörist denilen “kaynana”sına kısa mesaj atmış gibi görünmekle beraber, aslında “bekâr” olduğu için... Zaten “delil” kabul edilen telefon numaralarının da yalan olduğu ortaya çıktığı için... Tutukluluk halinin devamına!)
*
Deveyi havuduyla götür, serbest.
Islık “çal...”
Suç.
*
Ağzını burnunu kıran, kafasına tabanca dayayıp, baltayla tehdit eden kocasına karşı koruma isteyen kadıncağızın talebi reddedildi... Delik deşik ederek öldürdü manyak herif, göğsünden girip sırtından çıkan 26 santimlik kasap bıçağının “öldürücü olmadığı”na karar verildi.
*
Haliyle diyorsunuz ki...
Nasıl oluyor da oluyor?
*
Şöyle oluyor...
Adliye’ye zabıt kâtibi almak için çağrı yaptılar, binlerce üniversite mezunu işsiz başvurdu, sınavı geçen adayların mezurayla boyunu ölçtüler, 1.75’ten kısa olanları elediler!
*
1.75 zabıt kâtibi
1.85 savcı
1.90 hâkim
Yargıtay Başkanı Tanjeviç
Danıştay 12 dev adam
*
Şaka bir yana, başbakanımızın bu boyla özel yetkili savcı olması normal de...
Adalet Bakanı’nın bu şartlarda değil zabıt katibi, mübaşir olması bile imkânsız yani.