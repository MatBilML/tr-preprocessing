(AB’ye üye ülkelerin Ankara büyükelçilerine iletilmesi ricasıyla.)
*
Sevgili David,
Sevgili Eberhard,
Sevgili Gianpaolo,
Sevgili Cristobal,
Sevgili Laurent,
Sevgili Jan-Paul,
Sevgili Kyriakos,
Ve, diğer sevgili büyükelçiler...
*
Malum, önceki gün sizleri tek tek davet ettiler, bizim AB Bakanlığı’nda yemeğe çağırdılar. Tatlının üzerine kahveyle beraber “dosya” ikram ettiler. Başbakanlık Kamu Diplomasisi Birimi tarafından hazırlanan dosya, Gezi Parkı olaylarını içeriyordu. Ciddiye alıp okudunuz mu bilmiyorum ama... O dosyada, çapulcuların ne kadar iğrenç insanlar oldukları, hükümetimizin ise ne kadar sütten çıkmış ak kaşık olduğu anlatılıyordu.
*
Olaylar yaşanırken, sizler herhalde Türkiye’de değil, Satürn’deydiniz... Görmemişinizdir. Haberiniz bile olmamıştır. O nedenle sayın hükümetimiz bu “dosya”yla sizleri bilgilendirmek istemişti!
*
Dosyanın medya bölümünde...
“Bir gazetecinin iddiası” başlığıyla, bir tweet’e yer verildi.
Yılmaz Özdil’in fotoğrafı vardı.
Ve, Yılmaz Özdil’in “24 saat daha devam edersek, AB kararıyla hükümet düşecek, yayın bunu, herkes bilsin, az kaldı direnelim” şeklinde tweet attığı belirtiliyordu.
*
Sayın büyükelçiler...
Kuyruklu yalan bu.
“Resmi evrak”la iftira.
*
O tweet bana ait değil.
Böyle bir tweet atmadım.
*
Böyle bir tweet atmadığımı, hükümetin kendisi de biliyor. Hatta, sahte olduğunu, kime ait olduğunu da biliyorlar. O tweet bana ait olsa, 200 milyon kere filan dava açarlardı, mitinglerde bağıra bağıra söylerlerdi.
*
(Yukarıdaki fotoğraf, yemekte çekildi. Önde benimle alakalı iftira sayfası, arkada sizler görünüyorsunuz.)
*
Ve, duydum ki...
Ana yemekten önce zeytinyağlı “yalancı dolma” ikram etmişler size.
*
Bunların yemeğini yiyin.
Anlattıklarını yemeyin.
*
Çocukları öpüyorum.
Yengelere selamlar.
Yılmaz