Bunlarla görüştüğümüzü söyleyenler, bu alçakça iftirada bulunanlar şerefsizdir” dedi mi? Dedi. Sonrası malum.
*
TBMM tutanaklarında yazıyor, “benim milletimin dili tektir, o resmi dil Türkçedir” dedi mi? Dedi. Sonra ne dedi? “Ben ne tek dil dedim, ne tek din dedim, hiçbir yerde böyle bir ifadem yok, bunlar yalan makinesi” dedi.
*
“NATO’nun ne işi var Libya’da? Böyle saçmalık olabilir mi yahu? Türkiye olarak biz bunun karşısındayız, böyle bir şey konuşulamaz, böyle bir şey düşünülemez” dedi mi? Dedi. Sonra ne dedi? AKP’nin resmi internet sitesinde yazıyor, “NATO, Libya’nın Libyalılara ait olduğunu tespit ve tescil için oraya gitmelidir” dedi.
*
“NATO’dan Patriot talebimiz olmadı, iddialar tamamen asılsız, savunma icra konseyinin başkanı benim, karar verici biziz, benim bundan haberimin olması lazım, benim böyle bir şeyden haberim yok, herhalde sağır duymaz uydurur cinsinden bir haber” dedi mi? Dedi. Sonra ne dedi? “Türkiye NATO toprağıdır. Patriotlar Adana, Gaziantep, Kahramanmaraş’a yerleştirilecek” dedi.
*
Malatya Kürecik’teki füze kalkanının komutası için ne dedi? “Komuta kesinlikle bize verilmeli, aksi takdirde böyle bir şeyin kabulü mümkün değil” dedi. Sonra ne dedi? “Buranın komuta sisteminin tamamıyla NATO’da olması gerektiğini söyledik” dedi.
*
“Biz, geniş Ortadoğu projesinin eşbaşkanlarından bir tanesiyiz” dedi mi? Dedi. “Şu anda Amerika’nın da düşündüğü Büyük Ortadoğu Projesi var ya, genişletilmiş Ortadoğu projesi, yani bu proje içerisinde Diyarbakır yıldız olabilir” dedi mi? Dedi. Sonra ne dedi? “Ellerine bir kâğıt almışlar dolaşıyorlar, Amerika’nın projesidir diyorlar, bunu ispat edemezlerse alçaktırlar, namussuzdurlar” dedi.
*
“Kardeşim Esad” dedi mi? Dedi. Sonra “Diktatör Esed” dedi mi? Onu da dedi.
Miting kürsüsünden “içerde sanal tehditler, dışarda düşman ürettiler, milleti korkuttular, Türkiye’nin üç tarafı denizle, dört tarafı düşmanla çevrili dediler, biz ne yaptık, bu anlayışı yıktık, Esad kardeşimle oturduk, iki dost, iki kardeş olduk” dedi mi? Dedi. Sonra, Suriye’ye asker göndermek için tezkere çıkardı mı? Çıkardı. Ne dedi o tezkerenin gerekçesinde? “Suriye giderek artan bir tehdit oluşturmaktadır, ülkemiz bu tehdidi her geçen gün biraz daha fazla ve yakından hissetmektedir” dedi.
*
BDP milletvekilleri hakkında ne dedi? “Silahlanmaya, ayaklanmaya çağırmak, TBMM çatısı altında olanlara yakışmaz, dokunulmazlık zırhına bürünen bu zevatla ilgili kararımızı, dokunulmazlıklarını kaldırmak suretiyle vereceğiz, ondan sonrası yargıya aittir” dedi. Sonra ne dedi? “BDP milletvekilleri niyetleri ne olursa olsun, bu ülkenin seçilmiş milletvekilleridir, saygı duymak zorundasın” dedi.
*
Bedelli askerlik için “parası olan var, olmayan var, parası olan bastıracak parayı, askerlikten kurtulacak, parası olmayan askerlik yapacak, ben şahsen Tayyip Erdoğan olarak böyle bir sorumluluğun altına girmem, referandum yaparım, çünkü biz yola çıkarken kimsesizlerin kimi olarak çıktık, sessiz yığınların sesi olarak çıktık” dedi mi? Dedi. Sonra ne dedi? “Bedeli 30 bin lira” dedi.
*
Gazetecilerle sohbet ederken, “seçim barajının düşürülmesi ekonomiyi tehdit eder, arkadaşlar biz ülkemizin ekonomik yapısını tehdit altına sokmak istemiyoruz” dedi mi? Dedi. Akil adamları Dolmabahçe’de toplayıp, kesin bir dille reddederek “seçim barajı düşmeyecek, böyle bir çalışma söz konusu değil” dedi mi? Dedi. Şimdi ne dedi? “Üç farklı alternatifi tartışmaya açıyoruz, yüzde 10 barajla devam edebiliriz, barajı yüzde 5’e çekebiliriz, barajı tamamen kaldırabiliriz” dedi.
*
Daha geçen ay, bizim gazetenin Ankara temsilcisi “demokratikleşme paketinde anadilde eğitimin önü açılıyor mu?” diye sorunca, “hayır, yok, özel okullarda da yok, neyi getirir götürür kimse düşünmüyor, biz ülkemizi bölecek konular üzerinde adım atamayız, güzelim ülkemize yazık edersiniz, anadilde eğitimin önünü açarsanız, resmi dili zedelersiniz” dedi mi? Dedi. Şimdi ne dedi? “Özel okullarda farklı dil ve lehçelerde eğitimin önünü açıyoruz, özel kurs imkânı getirmiştik, seçmeli ders olarak öğretilmesinin önünü açmıştık, şimdi de özel okullarda mümkün hale getiriyoruz” dedi.
*
Sıradaki?
*
“Apo’ya af çıkacak mı” diye sorulunca, “asla böyle bir şey söz konusu değil, asla genel af yok, olmayacak” dedi.
*
E yalanladığına göre...
Dedi’kodu demek ki!