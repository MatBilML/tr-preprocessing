Radyolarının başında oturan milyonlarca İngiliz, kulaklarına inanamadı...

Kral 8’inci Edward, Amerikalı dul sevgilisi Wallis ile evlenebilmek için tahtından vazgeçmişti.

*

Wallis Simpson...

19 yaşında bir deniz subayı ile evlenmiş, eşinin alkol sorunu nedeniyle boşanmış; sonra bir işadamıyla evlenmişti.

35 yaşında, kültürlü, neşeli, çevresine ışık saçan bir kadındı.

Kader ağlarını ördü...

Edward ile tanıştılar.

Edward henüz kral değildi; Windsor Dükü’ydü.

Wallis’i görür görmez, çarpıldı.

Büyülendi adeta...

Ve, yasak aşk başladı...

Kumrular kaçak göçek buluşurken; Kral 5’inci George, şak diye öldü!

En büyük oğlu Edward, apar topar kral ilan edildi...

42 yaşındaydı.

*

Sene, 1936...

Aylardan eylül.

İngiltere Kralı 8’inci Edward, Mustafa Kemal’e, Türkiye’ye geldi.

Mustafa Kemal dul, Kral bekardı...

Bu iki yakışıklı ve cazip adamın fotoğrafları, dünya medyasını süslüyordu.

Kimse farkında değildi ama, Wallis, Kral’ın heyetindeydi...

Mustafa Kemal’in "çapkın" gözleri, bu detayı atlamadı...

İstanbul Moda’daki deniz yarışlarını seyrediyorlardı.

Madam Simpson, bir ara çok heyecanlandı, daha iyi görebilmek için elindeki dürbünle ayağa fırladı...

Ne olsa beğenirsiniz?

Madam Simpson’ın ayağa kalktığını gören Kral da, dürbünle bakıyorum ayağıyla, ayağa kalktı...

Asaletinin gereği olarak, kadını ayaktayken, oturmaya devam edememişti...

Mustafa Kemal gülümsedi, notunu vermişti...

Yanındakilere döndü, çaktırmadan fısıldadı: "Madam’a müthiş zaafı var...

Korkarım, bu yüzden tahtını kaybedecek!"

*

Kral, İngiltere’ye döndü. Madam, boşanma davası açtı.

İkinci kez boşandı.

İkinci kez dul kaldı.

Üstelik, Amerikalıydı.

Kraliyet yasaları, gelenekler, kilise, hepsi karşılarındaydı...

Tek çare vardı...

Kral, sadece 325 gün oturduğu tahtını bıraktı!

Önceki gün Türkiye’ye gelen Kraliçe Elizabeth’in babası, yani Edward’ın kardeşi George kral oldu...

Edward, aldı Wallis’i, gitti Fransa’ya, Conte Şatosu’nda, Fransız bir papazın kıydığı nikáhla evlendi...

Böylece, İngiltere tarihinde, kendi isteğiyle, hem de kadını için tahtını bırakan ilk hükümdar oldu.

*

Mustafa Kemal, gene bilmişti.

*

Diyeceksiniz ki, e-ee?

E’si şu...

"Kadın" önemlidir.

"Dedikodu" daha önemlidir.

Çünkü, kadınlarla ilgili fısır fısır dedikodu, gün gelir, illa ki gerçek olur!

*

İngiltere Kraliçesi’nin Türkiye ziyaretinden geriye kalan en önemli "dedikodu" da şudur...

Başbakan’ın eşi Emine Hanım, Çankaya Köşkü’ne neden gitmiyor?

First Lady Hayrünnisa Hanım ile aralarında "kadınsı" ve "hükümdarlık"la ilgili bir problem mi var?

Ankara fısır fısır...