Ülke haritasını farklı renklere boyama gayretinde değiliz,
doğuya ayrı batıya ayrı konuşanlardan değiliz, ne şiş yansın ne kebap diyenlerden değiliz... Sonra, Şanzelize darbukacısı Balık Ayhan’ı
yanına çağırdı ve ne
olmadığımız konusuna ilave
yaptı: Fransız hükümeti değiliz.
*
Başka ne değiliz?
*
Açıklamıştı daha önce...
*
Uzlaşmaz değiliz.
Uzlaşmak zorunda değiliz.
Çark etmiş değiliz.
*
Statükocu değiliz.
Biz, eski biz değiliz.
Değişen biz değiliz.
Değişecek değiliz.
*
Ödün verecek değiliz.
Taviz verecek değiliz.
AB yolundan dönecek değiliz.
Dönülmez yolda değiliz.
*
Kimsenin yatak odasında değiliz.
Henüz o safhada değiliz.
Dayanacak durumda değiliz.
*
Kadınlarla erkekler eşit değiliz.
Alışık değiliz.
*
Krizler ülkesi değiliz.
Rahat değiliz.
*
Omurgasız değiliz.
Sünepe değiliz.
Türkiye’nin tamamı değiliz.
*
İnsanları ak veya kara diye ayıranlardan değiliz. Muhatabı değiliz.
*
Alkış peşinde değiliz.
İkbal peşinde değiliz.
Bırakacak değiliz.
*
Sağır değiliz.
Anlamış değiliz.
*
Hesap sorma makamı değiliz.
Hesap verecek değiliz.
*
Kabile devleti değiliz.
Sorumlusu biz değiliz.
*
Din devleti değiliz.
Aceleci değiliz.
*
Uysal koyun değiliz.
Ülkeye yayabilmiş değiliz.
*
Milletin efendisi değiliz.
Henüz arzu ettiğimiz neticeyi alabilmiş değiliz.
*
Fenerbahçe’nin oynadığı futboldan memnun değiliz... Seyirci değiliz.
*
Sağ parti değiliz.
Sol parti değiliz.
İlkesiz değiliz.
*
Dışa bağımlı değiliz.
Kimseden izin alacak değiliz.
Fiyat belirleyici değiliz.
Her şeyi kendimiz yapacak değiliz.
*
Tahammül noktasında değiliz.
Pabuç bırakanlardan değiliz.
Üfürenlerden değiliz.
İsrail’le küs değiliz.
*
Aktör değiliz.
Sihirbaz değiliz.
Sizden öğrenecek değiliz.
Bilmeyenlerden değiliz.
*
Peki neyiz?
*
Caniler serbest...
Halay çekiliyor.
Proflar, gazeteciler içerde...
Çıt çıkmıyor.
*
Sanırım, masum değiliz.
Hiçbirimiz.