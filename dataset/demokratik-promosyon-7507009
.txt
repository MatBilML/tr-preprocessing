- Ne referandumu?

72 saat kalmış...

Cevaplar hálá böyle.

*

Şurası çok açık görülüyor ki, halkımızın önemli bölümü, kapısına market poşeti bırakıp, evinin önüne kömür falan yıkmazsan, sandığa mandığa alaka göstermiyor artık.

Alıştılar çünkü.

*

Bana sorarsanız, bu tür referandumlar için eşantiyon tarzında, bazı şıklıklar yapılmalı seçmene... Ki, ilgilensin.

*

Köşk maketi mesela.

(TOKİ’ye yaptırılabilir. Televizyonun üstüne koyarsın.)

Akide şekeri.

Bagajdan oyuncak.

Pilli gemi.

Veya pastırma... Birer dilim.

(Gerçi, Kayserili Cumhurbaşkanını çağrıştırdığı için YSK buna izin vermeyebilir.)

Beraber yürüdük biz bu yollarda CD’si.

Muska. (Çin malı.)

Milli Eğitim Bakanı Hüseyin Çelik imzalı çorap.

Likit yumurta. (Kuş gripsiz.)

100 kontör. (İngiliz’den.)

İnternet aboneliği. (Arap’tan.)

Sırtında "12" yazan milli takım forması... (12’nciyi biz seçeceğiz ya, o maksatla.)

Reina’ya davetiye.

Kapalı tribün kombine kartı. (Kasımpaşaspor, İstanbul Büyükşehir Belediyespor veya Ankaraspor’dan.)

Polat Alemdar yüzüğü.

Balyoz anahtarlık.

(Ki o balyoz, demokrasimiz için hayati önemini kanıtlamıştır.)

Kazı-Kazan. (Win-Win yani.)

Bir kolonu doldurulmuş Sayısal Loto kuponu.

(Bakın sayısal dedim aklıma geldi. TRT "Sayısal Gece" gibi, şarkılı türkülü naklen verebilir sonuçları... "Kim kime dum duma referanduma" gecesi...)

Referanduma katılacaklar arasında yapılacak çekilişle, 20 talihli seçmene green card.

3 referandum káğıdı getirene, porselen tabak... (Böylece, ailece katılım sağlanabilir.)

İftar çadırı biblosu.

Beyaz Saray posteri.

Brüksel lahanası.

Kızılay madalyası, karton.

Ampul, sahici.

(Şimdi, bazı fesat arkadaşlar çıkıp, AKP’ye laf çarptırmışsın diyebilir... Halbuki, 21 Ekim, Edison’un ampulü icat ettiği gün, 21 Ekim 1879, onun anısına...)

Otobüs bileti.

Avanta gazete.

(Sabah, star, Yeni Şafak, Bugün, Takvim, Zaman’dan herhangi biri olabilir.)

Ve, birer bardak soğuk su.

(Tutulmayan vaatlerin üzerine içmek için, serin serin iyi gelir.)

*

Benden bu kadar...

Demokrasi çorbasında tuzum olduysa, ne mutlu bana.

*

Ha unutmadan...

Şehitlere para toplanıyor bangır bangır, henüz 60 trilyon etti; hemen bugün lazım.

Anayasa ile birlikte oylamak varken, ayrıca referandum yapıyoruz, faturası 103 trilyon lira; 7 sene sonraya.