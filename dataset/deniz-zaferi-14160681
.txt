*
Yazayım bari...
*
Nusrat nerede?
Parka koydular, maket.
Yavuz nerede?
Jilet oldu.
Midilli?
Battı.
Bandırma vapuru nerede?
Hurdacıya satıldı.
Savarona?
Sosyete oyuncağı.
*
Türk tarihinin en önemli 5 gemisinin hali işte bu... Yazayım mı daha?
*
Donanmanın gururu Salihreis firkateyni resmi geçit yaptı, ki, gururumuzun adaşı Salihreis deniz otobüsü geçen sene park halindeki şilebe patlattı, haşat oldu... Başbakanımız Çanakkale’de konuşma yaptı, ki, adaşı Recep Tayyip Erdoğan feribotu da Yalova iskelesine patlatmıştı.
*
Denizaltılarımız, Çanakkale Boğazı’nda kuru yük gemisine bindirerek batan Dumlupınar’ın üzerinde resmi geçit yaptı, ki, en meşhur denizaltılarımız Batıray’a Almanlar el koydu, Atılay mayına
çarparak battı, Yıldıray’ın geçen sene köhne makine dairesi havaya uçtu, “Saldıray”ın adaşı ise, darbe şüphelisi...
*
Bir başka meşhur denizaltımız, Koç Müzesi’ndeki Uluçalireis’te “darbe patlayıcıları” bulundu, ki, kaptan-ı derya Uluç Ali Reis, çakma reistir, Türk filan değildi aslında, Giovanni Dionigi Galeni isminde İtalyan korsanıydı, bilahare, Müslüman olup, Osmanlı’ya kaptan-ı derya oldu... Ki, zaten, Cumhuriyet dönemi kaptan-ı deryalarımızdan biri önceki sene yolsuzluktan içeri girdi, er rütbesine düşürüldü, “amiral battı” yani... Bir başka kaptan-ı deryamız ise, “darbe günlükleri”nden girdi çıktı.
*
Türk yıldızlarımız, Çanakkale Anıtı’nın üzerinden vıjjj diye uçarak göğsümüzü kabarttı, ki, bu gururu bize yaşatan Hava Kuvvetleri’nin komutanı da, tertibi kaptan-ı derya gibi “memleketi yıkmaya teşebbüs” iddiasıyla girdi, çıktı... “Stratejik ortağımız”ın uçak gemisi tarafından kaptan köşkü füzeyle mıhlanan Muavenet mevzuuna, hiç girmeyeyim.
*
Türk ordusunun komuta kademesini utanmadan Alman subaylarına emanet ettikleri için, 276 kiloluk top mermisini sırtında taşıma görevi, haliyle, gariban Türk’e, Seyit Onbaşı’ya kalmıştı,koskoca İngiliz armadasını denizin dibine yolladı, çavuş bile olamadı garibim, onbaşı kaldı... Ki, kahraman Seyit’in bağlı olduğu 1’inci Ordu Komutanı’nın birini içeri attılar, biri girdi çıktı.
¡
“Deniz Zaferi” diye buna derim ben...
Cümleten nice hayırlı zaferler dilerim.