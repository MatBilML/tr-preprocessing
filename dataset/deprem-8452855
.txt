Adapazarı yerle bir.

Demişti ki:

"Düzce’ye dikkat!"

Biz de manşet atmıştık:

"Düzce’ye dikkat!"

Kimse dikkat mikkat etmedi.

Düzce yıkıldı.

"Sıra nerede?"

Demişti ki:

"Çınarcık yırtıldı... Fay hattı, İstanbul Adalar’a doğru değil, İmralı’ya doğru ilerleyecek."

Kulak asan olmadı.

*

Aynı günlerde, isminin önünde "Prof." sıfatı bulunan bilim adamları diyordu ki:

"İstanbul yıkılacak!"

Ne yapmalı?

"Sarıyer sırtları sağlam!"

Gidip bakmıştık sırtlara... Prof.ların "villa kooperatifleri" çıkmıştı karşımıza... Tesadüf işte! 50 bin dolar verene, veriyorlardı. Alan yoktu.

"Sarıyer" haberleri patladı.

500 bin dolara çıktı.

*

"Tsunami olacak!"

"Kadıköy-Florya boğulacak!"

"Binaları güçlendirin!"

Anında, satılık levhaları asılmıştı camlara; kaçan kaçana...

Milyon dolarlık daireler, 100 bin dolarlara inmişti. Tapular el değiştirdi.

Servet de...

Sonradan monte edilen hiçbir dış destek, binlerce ton ağırlığındaki binaları ayakta tutmaya yetmez. İmkánsızdır. Buna rağmen, leylek bacağı gibi değnekler konuldu, binaların sağına soluna, panikle...

2B de, o zaman patladı.

Ormanlara kaçtı insanlar...

Hem ağaçlar katledildi, hem de beş para etmeyen evler, çuvalla paralara satıldı.

*

Ve, öğrendik ki...

Ahaliye akıl veren "Prof."ların çoğu, şirket kurmuş... En çok kim "9 şiddetinde olacak" diyorsa, en çok müşteri onda... "Tsunami olacak" diyenleri, danışmanlık kesmemiş, inşaata başlamışlar. "Bakın, ben de burada oturuyorum" diye, villa satıyorlar.

*

Ve, önceki akşam...

Çınarcık’ta deprem oldu.

Fay hattı, İstanbul Adalar’a doğru değil, İmralı’ya doğru ilerliyor. Gerçek bu.

*

İlk kez 17 Ağustos’ta tanıştığım, Profesör Şener Üşümezsoy, gene gene gene, haklı çıktı yani.

Danışmanlık yapmaz.

Şirketi yok.

Benim bildiğim, bi kedisi var.

*

Yanlış anlaşılmasın...

Kimseyi suçlamak, herhangi bir imada bulunmak için yazmıyorum bunları... Parasını kazanan kazandı, Allah bereket versin. Yazmaktaki amacım şu:

Bursa-İmralı hattında yaşayanlar sanki kelaynak kuşuymuş gibi "Oh, İstanbul’u vurmayacakmış" şeklindeki bencil terbiyesizliği bırakıp, o hatta önlem almak gerekiyor, önlem.