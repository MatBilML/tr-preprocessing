*

Tam bir yıl önce...

Gene böyle bir aralık günü.

Gene derbi var...

Fenerbahçe-Galatasaray.

*

Kavga çıktı, bir kişi bıçaklandı, Mondragon’un kafasına ses bombası atıldı, Gerets’in alnına taş denk geldi, kaşı yarıldı.

Netice?

Fenerbahçe ceza aldı.

"2 maç seyircisiz oynayacak!"

Kime karşı çekti cezasını?

İnegöl ve Gençlerbirliği...

Peki, kafasını gözünü yardığı için ceza almasına sebep olan Galatasaray’ın karşısına nasıl çıkıyor bugün?

"Seyircili..."

*

Ceza bunun neresinde?

*

Aynı şekilde, geçen sene, yukarıda anlattığım olaylı maçın rövanşı yapıldı Ali Sami Yen’de...

Galatasaray taraftarı, intikam için, şişe, para, taş, ne buldularsa attılar Fenerbahçeli futbolculara, kavga çıktı, bir kişi bıçaklandı.

Netice?

Galatasaray ceza aldı.

"5 maç seyircisiz oynayacak!"

Kime karşı çekti cezasını?

Rize, Ankaragücü, Konya, Beşiktaş ve Ankaraspor...

Peki, kafasını gözünü yardığı için ceza almasına sebep olan Fenerbahçe’nin karşısına nasıl çıkacak bu sene?

"Seyircili..."

*

E hani ceza?

*

Farzedelim, ben buradan Fatih Terim’e hakaret ediyorum...

Fatih Terim, beni mahkemeye veriyor ve haklı olarak tazminat kazanıyor, ben tazminat parasını Mustafa Denizli’ye ödüyorum...

Böyle adalet olur mu?

*

Üstelik "mağdur"a faydası olmadığı gibi, hadiseden alakasız "üçüncü" takımlara "ödül" olmuyor mu?

*

Mesela, Trabzon-Sivas maçında olaylar çıktı, Trabzon "seyircisiz oynama cezası" aldı.

Beşiktaş gitti, Trabzon’da seyircisiz oynadı, maçı kazandı.

Dayağı Sivas yedi...

3 puanı Beşiktaş aldı!

Bu 3 puan sayesinde, Beşiktaş ligin sonunda Sivas’ın üstüne çıkarsa, Trabzon mu ceza almış olacak, Sivas mı?

Bu çarpık ceza mantığını düzeltmenin vakti gelmedi mi?

*

Kime karşı suç işlediysen...

Bedelini de ona ödemelisin.

*

Yoksa, ne şişe atılmasını engelleyebilirsin, ne adam bıçaklanmasını, ne de ses bombası fırlatılmasını.

Vazgeçin bu komediden.

Ya da, papağan gibi tekrar ettiğiniz "tribün terörü istemiyoruz" palavrasından vazgeçin.