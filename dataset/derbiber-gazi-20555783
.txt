Celtic-Rangers.
Biri Katolik.
Biri Protestan.
Din derbisi’dir.
(Katolik santrfor Johnston, Rangers’a transfer olduğunda evi yakıldı. Maçı Johnston’ın golüyle 1-0 kazansalar bile, Rangers taraftarları “0-0 bitti” diyordu!)
* 
Arjantin.
Buenos Aires kulüpleri.
Boca Juniors-River Plate.
Birini İtalyanlar kurdu.
Birini Arjantinliler.
Irk derbisi’dir.
(Pazara kadar değil, mezara kadar... Sadece Bocalıların gömüldüğü kabristan bile var.)
*
İtalya.
Roma kulüpleri.
Lazio-Roma.
Biri faşist.
Biri demokrat.
İdeoloji derbisi’dir.
(Lazio’nun tam adı, SS Lazio, güya societa sportiva, sportif müessese ama, taraftarları için anlamı farklı, Mussolini’nin torunları... Roma’nın amblemi ise mitolojik ikizler Remus
ve Romulus’u emziren
kurt figürü, yani parlamentonun ataları.)
* 

Kıbrıs.
Lefkoşa kulüpleri.
Apoel-Omonia.
İç savaş derbisi’dir.
(Hep birlikte Apoel’i kurdular, Yunan İç Savaşı’nda sağcı-solcu diye bölündüler, sosyalist görüşe sahip olanlar ayrıldı, Omonia’yı kurdu. Apoel taraftarlarını Yunan İç Savaşı kesmedi, EOKA’ya katılıp, bizimle de savaştılar, bugün bile hâlâ tribünlerde Türk karşıtı pankartlar asarlar. Omonia taraftarları ise Che Guevara tişörtü giyer, Apoel’e inat, Türk bayrağı açar.)
*
İspanya.
Madrid kulüpleri.
Real-Atletico.
Biri kralın takımı.
Biri halkın.
Sınıf derbisi’dir.
(Benzer rekabet, İtalya’da Milano şehrinin iki kulübünde, İnter’le Milan arasında da yaşanıyor. İnternazionale tribünlerini sıradan vatandaşlar doldururken, Milan localarında dük’ler, baron’lar filan oturuyor. “Ayol şu cahil İnterliler İngilizce bile bilmiyor şekerim” ayaklarına yattıkları için, kulüplerinin ismini, İtalyanca Milano yerine, kurulduğu şekliyle, İngilizce Milan olarak kullanıyorlar.)
*
İngiltere.
Londra kulüpleri.
Arsenal-Tothenham.
Muhit derbisi’dir.
(Arsenal, Güneydoğu Londra’da kuruldu, 1910’da iflas etti, bi işadamı tarafından satın alındı, kulüp binası Kuzey Londra’ya taşındı. Doğma büyüme Kuzey Londralı olan Tottenhamlılar, dağdan gelip bağdakini mi kovuyorsunuz ulan
diye bayrak açtı, o gün bugün kapışıyorlar.)
*
Romanya.
Bükreş kulüpleri.
Steau-Dinamo.
Biri askerin.
Biri polisin.
Derin devlet derbisi’dir.
(Genel olarak birbirlerini dövüyorlar, ahali rakip olarak çıkmaya kalkarsa, derhal birleşip, ahaliyi dövüyorlar.)
*
Yunanistan.
Selanik kulüpleri.
Aris-Paok.
Bizans derbisi’dir.
(Aris taraftarları, forma rengimiz Bizans’ın sembolik renkleri olan sarı-siyah diye övünüyor. Paok taraftarları ise, biz zaten Konstantinopolis’te kurulduk, orijinal Bizanslı biziz diyor.)
*
Türkiye.
İstanbul kulüpleri.
Fenerbahçe-Galatasaray.
Din ayrımı yok.
Irk ayrımı yok.
İdeoloji ayrımı yok.
Sınıf ayrımı yok.
İnanılmaz nefretin...
Başka izahı da yok.
Sidik yarışı derbisi’dir.
* 
E, cami duvarına işeme finali’ni ikisinden birinin stadyumunda yaparsan...
Olacağı budur.