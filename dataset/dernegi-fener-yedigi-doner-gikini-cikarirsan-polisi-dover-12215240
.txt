*

Álemsiniz yani.

*

Görüşleri dinlenmeyen gazeteciler sadece onlar da ondan... Çağırıp dinlediler ki, ne düşünüyorlar öğrensinler.

*

Malum, telefonları dinlenen öbür gazetecilerin görüşleri zaten biliniyor polis teşkilatımız tarafından... E 24 saat dinledikleri gazetecileri, bir de toplantıya çağırıp ekstra dinlemenin manası var mı? Dinle dinle aynı şey... Yanardöner değiliz ki birader, telefonda ne diyorsak, o.

*

Bakın "döner" dedim aklıma geldi... Başbakanımız Rixos’tan döner dönmez, döner yemeye gitti... Babalarının burs verecek arkadaşı olmadığı için döner sermayesi yetersiz olan üniversite öğrencileri de, biz açız, harçları ödeyemiyoruz, siz döner yiyorsunuz diye sitem etti.

*

Yer misin yemez misin!

Kapıdaki polisler girişti çocuklara...

*

Çünkü polis, polis olmaktan çıktı artık; Son Osmanlı Padişahı’nın kapıkulu haline geldi.

*

Ne diyelim...

Bu dünya Sultan Süleyman’a bile kalmadı; keser döner, sap döner, gün gelir hesap döner.