Dereceli ODTÜ’lüden saati 50 liraya matematik-fizik-kimya.
Galatasaray Üniversitesi ve Sion Üniversitesi diplomalıdan Fransızca.
İTÜ’lüden sayısal.
Türkiye 12’ncisinden sözel.
Westminster Üniversitesi sertifikalı öğretmenden British English.
TÜBİTAK masterli’den garantili, hızlandırılmış fizik, evlere gidilir.
Maryland Üniversitesi mezunundan American English, işyerlerine gelinir.
Sorbonne’ludan Fransızca.
Devlet Konservatuarı ve Berklee mezunundan gitar-armoni dersleri.
Yurtdışında masterli araştırma görevlisinden 25 saatte YGS.
Yıldız Teknik’liden geometri.
Boğaziçi’liden fizik...
İTÜ’lüden biyoloji...
ODTÜ’lüden kimya...
*

Küçük ilanları açın.
Hepsi orda.

*

Çünkü, iş yok.
Seçkin üniversitelerden mezun olan pırıl pırıl gençler, sigortayı zaten boşverdik, üç beş kuruş harçlık için adeta çırpınıyor.

*

Ve siz... Boğaziçi Üniversitesi’ne Türkiye 7’nciliğiyle girenden ders aldırıyorsunuz ki, çocuğunuz sınavı kazanıp, Boğaziçi’ne girsin ve işsiz
kalıp evlere derse gitsin diye.

*

Netice?
ODTÜ’de derece yapan süper zekayı evine getiriyorsun, çocuğunun beynini parlatsın diye, 50 lira... Neredeyse okuma yazma bile bilmeyen temizlikçiyi evine getiriyorsun, taşları parlatsın diye, 80 lira!

*

Vay efendim, dershaneleri kaldıracakmışsın da, eğitim meselesini halledecekmişin filan... Hikâye anlatma.

*

Kırık karneden çok...
Kırık kalp var bu ülkede.
Sayende.