“Yüzde 84 oranında oy kullanıldı, bunun yüzde 47’sini biz aldık, eğer yüzde 100 üzerinden bu hesabı yapacak olursanız, aldığımız oy yüzde 55.4’tür, kusura bakmasınlar, bu hesapları iyi biliyoruz” diyerek... Yüzde 100 üzerinden hesap yapıp, yüzde 115’i buldu. (Matematik)

*

Ha memlekete nükleer santral kurmuşsun, ha evine Aygaz tüpü bağlatmışsın, riski aynı. (Fizik)

*

Malazgirt zaferini anlatırken, “Romen Diyojen batarya batarya, gülle gülle saldırırken, Sultan Alparslan ve askerleri Allah Allah diye saldırıyordu” dedi, 1071’de gülle-top filan yoktu, çünkü barut teee 250 sene sonra toplarda kullanılmaya başlandı. (Kimya)

*

Ulemaya soralım. (Biyoloji)

*

“Akdeniz, beyaz deniz, White Sea olarak adlandırılır” dedi. White Sea, Rusya’nın kuzeyinde. (Coğrafya)

*

Marmaray’ı merhum Abdülmecid dedemiz çizdi. (Resim)

*

Miting esnasında hıçkırık tuttu, “biliyorsunuz, bizim Karadeniz’de bunun türküsü var, hıçkırık tuttu beni, tuttu da bırakmadı” dedi, halbuki o türkü Ege türküsü, hıkkıdık duttu beni, duttu da guruttu beni. (Müzik)

*

Milli eğitimin sloganını açıkladı, oku, düşün, uygula, neticelendir...
Baş harflerini yan yana diziyorsun, ODUN çıkıyor. (Türkçe)

*

“Türkçemizin abideleşmiş şairi Fazıl Hüsnü Dağlarca’nın Sanat isimli şiirini okumak istiyorum” dedi, okudu ama, o şiir Fazıl Hüsnü Dağlarca’nın değil, Faruk Nafiz Çamlıbel’in. (Edebiyat)

*

Van münüts. (Yabancı dil)

*

“Bunlar İstanbul’un tarihçesini bilmiyorlar, öyle elinde mercekle Romen Diyojen gibi dolaşılmaz” dedi. Mercekle dolaşan, hayali roman kahramanı Sherlock Holmes, mercek yerine fenerle dolaşan Diyojen’in İstanbul’la alakası yok, Sinoplu filozof, Romen Diyojen desen, Malazgirt’te Alparslan’a esir düşen Bizans imparatoru, sadece isimler değil, toplamda 1500 sene hata var. (Tarih)

*

Papaz kıyafeti giyerim, cami yıkarım, ulan, be, ananı da al git, bahtsız bedevi. (Din Kültürü ve Ahlak)

*

“Zonguldak’ta üniversite var mıydı?” diye sordu, “Yoktu” diye cevapladı, “Zonguldak Karaelmas Üniversitesi’ni kim kurdu?” diye sordu, “2007’de biz kurduk” diye cevapladı, logosunda 1992 yazıyor. (Sosyal bilgiler)

*

İçki içen alkoliktir, içki içen AKP’ye oy veriyorsa, alkolik değildir. (Mantık)

*

Güya İspanya’yla Medeniyetler İttifakı kurdu, “Almanların Goethe’si, İspanyolların Sokrates’i var” dedi, Yunan’ı İspanyol yaptı, Cervantes yazar, Sokrates filozof. (Felsefe)

*

Değerli çocuklar... Dershaneye gitmezseniz, anca böyle olursunuz.