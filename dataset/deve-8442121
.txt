*

Cahillik hakikaten zor.

*

Güzel kardeşim...

ÜFE hesabı var mı? Var.

TÜFE hesabı var mı? Var.

E bu da DEVE hesabı.

Neyine itiraz ediyorsun?

Beğenmiyorsan, zorla tutan yok.

"Ya bu deveyi güdersin..."

Ya da bu diyardan gidersin!

*

Bak mesela...

Kadeve var mıydı? Vardı.

Şak diye kaldırdılar mı? Kaldırdılar.

Ne oldu böylece senin paralar?

Deve oldu!

*

Sana yapılan zam, milletvekiline yapılan zammın yanında "devede kulak" değil mi? Sen "devekuşu" gibi kafayı toprağa gömerken, arkadaşlar "deveyi havuduyla" götürmüyor mu? "Deveyi diken" insanı seven... Hal böyleyken, alt tarafı deveyi hesaba kattılar diye, "pireyi deve yapmanın" álemi var mı?

*

İşte hendek, işte deve

ya atlarsın, ya düşersin

baktın olmaz, vazgeçersin

zordur almak bizden kızı...

Sen hálá, ne alakası var ekonomiyle diyorsun... Kız istemeye giderken bile alakası var! Git de gör, düğün alışverişindeki fiyatları, "yok devenin nalı" diyor musun, demiyor musun...

*

Deveye sormuşlar...

Boynun neden eğri?

Nerem doğru ki, demiş.

Nedir bu?

İnsan-deve diyaloğu!

Biri soruyor.

Öbürü cevaplıyor.

Gül gibi anlaşıyorlar...

Sen deveyi adam yerine koymuyorsun ama, yeryüzünde deveyle konuşan bir Tarzan var, bir de biz.

*

"Abartmışsın, insan deveyle konuşur mu hiç canım" diyorsan eğer...

Otobüste ayağına basana niye "Önüne baksana deve!" diyorsun?

*

Uzatmayayım.

O kadar çok kişi başına düşen deve var ki hayatımızda... 7 bin 500 dolar az bile.