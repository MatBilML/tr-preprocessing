Deniyor ki:
“Bir devir kapandı.”

Süleyman Demirel...
Menderes’in DSİ Müdürü’ydü.
Bülent Ecevit...
Erbakan’ın hükümet ortağıydı.
Kenan Evren...
Demirel, Erbakan’la hükümet kurdu, kara kuvvetleri komutanını görevden aldı, üçüncü ordu komutanını kara kuvvetleri komutanı yapmak istedi, kriz çıktı, birinci, ikinci ve üçüncü ordu komutanı emekliye sevk edildi, emekli olmasına kesin gözüyle bakılan Ege Ordu Komutanı Kenan Evren “tarihi sürpriz”le kara kuvvetleri komutanı, sonra genelkurmay başkanı oldu.
Turgut Özal...
Demirel’in DPT müsteşarı.
Erbakan’ın milletvekili adayı.
Evren’in başbakan yardımcısıydı.
Yıldırım Akbulut...
Özal’ın bakanıydı.
Mesut Yılmaz...
Özal’ın bakanıydı.
Tansu Çiller...
Demirel’in bakanıydı.
Necmettin Erbakan...
Ecevit’in hükümet ortağı.
Demirel’in hükümet ortağı.
Özal’ın genel başkanıydı.
Abdullah Gül...
Erbakan’ın yardımcısı, bakanı.
Tayyip Erdoğan...
Erbakan’ın belediye başkanıydı.
Son 9 senedir...
2 bakan Erbakan’ın bakanı.
9 bakan Erbakan’ın milletvekili.
4 bakan Özal’ın bakanı.
6 bakan Özal’ın milletvekili.
1’i Demirel’in milletvekili.
1’i Özal’ın belediye başkanı.
1’i Evren’in valisi.
2’si Erbakan’ın belediye başkanı.
1’i Erbakan’ın müsteşarı.
Son 9 senedir TBMM Başkanı...
1’i Erbakan’ın milletvekiliydi.
1’i Demirel’in bakanıydı.
1’i Erbakan’ın belediye başkanı.
Ve, Erbakan’ın milletvekiliydi.
16 senedir Ankara Belediyesi...
Özal’ın belediye başkanı.
Erbakan’ın milletvekili.
Ve, Erbakan’ın belediye başkanıydı.
16 senedir İstanbul Belediyesi...
1’i Erbakan’ın belediye başkanıydı.
1’i Özal’ın ilçe başkanı.
Ve, Erbakan’ın belediye başkanıydı.
1’i Erbakan’ın belediye başkanıydı.

Hâlâ deniyor ki:
“Bir devir kapandı.”

Söyleyeyim ben size kapananı...
Vatan Caddesi!