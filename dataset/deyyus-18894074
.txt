Zeus, deyus oluyorsa...
Nedim niye terörist olmasın?
*
Uysa da olur, uymasa da!
*
Malum, dün okumuşsunuzdur mutlaka... Nedimciğim henüz içeri tıkılmadan önce, değerli ağabeyim Uğur Dündar’a telefon ediyor, “en içten dileklerimle selamlıyorum yüce deyus” diyor, Uğur ağabey de gülüyor, “sağol Apollon” cevabını veriyor.
*
Hürriyet manşet yaptı:
Zeus nasıl oldu deyus?
*
İzah edeyim...
*
“Ayşe Arman’a verdiğim röportajda ‘Uğur Dündar televizyonculuğun Zeus’udur’ demiştim, Hürriyet’te yayınlanan bu röportajı okuyan Nedimciğim, Uğur ağabeye telefon etmiş, ‘en içten dileklerimle selamlıyorum yüce Zeus’ demiş, ‘sağol Apollon’ cevabına rağmen, telefonu dinleyen arkadaş ‘yüce Zeus’u ‘yüce deyus’ diye yazmış tutanaklara” diyeceğimi filan düşünüyorsanız... Onu zaten Hürriyet yazdı, biliyorsunuz. Bilmediğiniz şu...
*
Kültür Bakanı Ertuğrul Günay, Afyon Arkeoloji Müzesi’ni ziyaret eder. Türkiye’nin en önemli müzelerindendir. Taa 1933’te açıldı. Kalkolitik, Tunç, Hitit, Frig, Lidya ve Helenistik dönemlerine ait, 50 bin eser barındırır. Bunlardan biri, Zeus’un oğlu Herakles’in heykelidir. Kültür Bakanımız bu heykelin önüne gelir, rezalet patlar... Çünkü, heykelle ilgili bilgi veren Afyon Arkeoloji Müzesi Müdürü Mevlüt Üyümez, “deyyus kelimesi Zeus’tan geliyor” der!
*
(Halbuki, Zeus ile deyyus arasındaki etimolojik bağlantı sıfır... Kavat manasında kullanılan deyyus, Farsça... Zeus ise, Latince tanrı anlamına gelen Deus’un Yunanca telaffuzu, zdeus.)
*
(Arkeoloji müdürünün Zeus’u deyyus’a benzetmesi... “Pezo” kullanıyorlar diye, ahlak polisinin Meksika Büyükelçiliği’ne baskın yapması gibi bi şeydir.)
*
Bu arkadaşların dünyasında, yetiştiriliş tarzlarında, gerçeklere aykırı alternatif tarih yazma çabalarında... Kültür budur.
*
Ve, heykellerin yıkıldığı, sanatın içine tükürüldüğü bi ülkede, Zeus’un deyus, Nedim’in terörist kabul edilmesi, normaldir... Sen bak, Apollon için yakalama kararı çıkarmasınlar.