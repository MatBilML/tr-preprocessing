*
Eskişehir’de kömür rezervi bulundu, bir milyar ton... Kahramanmaraş’ta kömür rezervi bulundu, Türkiye’ye 20 yıl yeteceği söyleniyor. Konya’da kömür rezervi bulundu, bazı gazeteler 42 milyar dolarlık, bazı gazeteler 70 milyar dolarlık olduğunu yazıyor. Ordu’da bugüne kadar hiç bulunmayan kömür rezervi bulundu, Konya’da, Isparta’da, Düzce’de kömür rezervi bulundu. İzmir’de kömür rezervi bulundu, ben diim 2 milyar ton, sen de 3 milyar ton.
*
2007 genel seçimleri öncesi...
Sandığa 5 ay kala.
*
İzmir’de doğalgaz bulundu.
Konya’da doğalgaz bulundu.
Sakarya’da doğalgaz bulundu.
Edirne, Lüleburgaz, Ankara, Düzce, Diyarbakır, Zonguldak, Bursa, Tekirdağ, Sinop, Çanakkale’de doğalgaz bulundu.
Tuz Gölü’nde doğalgaz bulundu.
*
2009 yerel seçimleri öncesi...
Sandığa 5 ay kala.
*
Manisa’da petrol bulundu.
Niğde’de petrol bulundu.
Mardin’de petrol bulundu.
Batman’da petrol bulundu.
Kastamonu, Antalya, Isparta, Van, Gaziantep, Diyarbakır’da petrol bulundu. (Diyarbakır’daki sırf benim hatırladığım 78’inci bulunuşu, en yüksek graviteli.)
Karadeniz’de petrol bulundu.
40 yıl yetecek kadar.
*
2010 referandum öncesi...
Sandığa 5 ay kala.
*
Giresun’da altın rezervi bulundu.
Balıkesir’de altın rezervi bulundu.
Erzincan’da altın rezervi bulundu.
Uşak’ta altın rezervi bulundu.
Ordu’da altın rezervi bulundu.
Ağrı’da Nuh’un gemisi bulundu!
Kütahya’da 1 milyar ton bor rezervi bulundu, 5 bin yıl yetecek kadar... (Kütahya’daki bor rezervi, 2004 yerel seçimleri öncesinde de bulunmuştu, demek ki, 4 bin 994 yıl yetecek kadar kaldı elimizde...) Çanakkale, Malatya, Kayseri, Sivas ve Eskişehir’de toryum bulundu. Sondajlar neticesinde, Van Gölü’nde uranyum bulundu, tabanı komple uranyum yatağı çıktı. Kayseri civarında ise, 9 trilyon dolarlık neptünyum rezervi bulundu. (Gerçi, neptünyum’un doğada bulunabilecek maden gibi bi dalga olmadığı ortaya çıktı ama, olsun.)
*
2011 genel seçimleri öncesi...
Sandığa 5 ay kala.
*
TOKİ petrol buldu.
Venezuela’da.