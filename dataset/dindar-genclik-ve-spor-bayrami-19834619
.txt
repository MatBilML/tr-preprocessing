*

Halbuki...
“Dindar cumhurbaşkanı” denilen Cumhurbaşkanımız, bildiğin düz lise’den yetişti.

*
Cemil Çiçek.
Bülent Arınç.
Düz lise.
Dindar değiller mi?

*
Ali Babacan...
Kolej mezunu.
Ateist mi?

*
Patrik mesela, dindar...
Uyuyor mu kritere?

*
Gençlik Bakanımız...
19 Mayıs Lisesi mezunu!
Beşir Atalay, Egemen Bağış, Fatma Şahin, Zafer Çağlayan, Ertuğrul Günay, Cevdet Yılmaz, Mehdi Eker, Ahmet Davutoğlu...
Mevcut kabinemiz neredeyse komple düz lise’den yetişti.

*
Dinsiz mi yetişmişler?

*
“Maliye Bakanımız mı, yoksa sakallı Enerji Bakanımız mı imam hatipli?” diye sorsak... Eminim, Enerji Bakanımız ağır basar. Gel gör ki, Mehmet Şimşek imam hatipli, Taner Yıldız düz liseden... Öbür sakallı bakanımız Nihat Ergün ise, endüstri meslek lisesi, torna tesviye.

*
AKP’den önceki sol’cu Adalet Bakanı Hikmet Sami Türk, hacı’ydı... Diploma mı lazım?

*
Rahmetli Erbakan’ın, hiç imam hatip’e gitmeyip, Cumhuriyet İlkokulu’nun ardından, İstanbul Erkek Lisesi mezunu olmasını nasıl tarif edeceğiz? “Biz onların devamıyız” denilen, rahmetli Turgut Özal’ın düz lise’den, rahmetli Adnan Menderes’in Amerikan Koleji’nden yetişmesini?

*
İmam hatip şartsa...
İmam hatip eğitimli Profesör Yaşar Nuri Öztürk’ün sözlerine niye ağız burun kıvırıyorsunuz?

*
“Mustafa Kemal, camide hutbe okuyan ilk ve tek cumhurbaşkanıydı” gerçeğine hiç girmeyeyim; Şubat 1923, Balıkesir Zağnos Camii... İnanmayan, Diyanet İşleri’ne danışsın.

*

Demem o ki...
Nerede okuduğun değil, hayatı nasıl okuduğundur önemli olan.

*
Dolayısıyla, sanki din düşmanlığı yapılıyormuş gibi “ne istiyorlar şu imam hatiplerden” diye sorulurken... Aslında “ne istiyorlar şu düz liselerden” sorusunu sormanın vakti gelmiştir.