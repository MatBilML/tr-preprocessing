Girdim internete...
Buldum iyi mi.

*

Dreams come true
Hayaldi gerçek oldu

*

Disneyland yahu...
Disneyland’ın
sloganı bu!

*

Muazzam hayal gücüyle hayali dünyalar yaratan Walt Disney kurmuştu. Bizde de, sanırım o nedenle procelerini anlatırken “çizgi film” oynatıyor Başbakanımız... Cuk oturmuş doğrusu.

*

Disneyland’da dile ne dilersen, Alaaddin’in Sihirli Lambası varsa... Bizde ampul yok mu?

*

Onda Miki Mouse var.
Bizde miki filmi var.
Kaset kaset yayınlanıyor.
Tıkla mouse’unla, izle.

*

Toy Story mesela.
Oyuncak hikâyesi...
Bagajdan dağıtılıyor.

*

Robin Hood desen...
Makarna bulgur, doyuyorsun, kömürle ısınıyorsun, e avanta iftar da var, daha ne istiyorsun, Pollyanna gibi geçinip gidiyorsun.

*

Dikkatli bakarsan...
Pinokyo da var aslında.
Hani şu yalan söylediği zaman burnu uzayan, ipleri başkasının elinde olan kukla!

*

Aç televizyonu...
Muppet Show orda.
Atatürkçüleri Notre Dame’ın Kamburu ilan eden... Kendi kendilerini konuk alıp, kendi kendilerini tasdikleyenler “yeşil” kurbağa Kermit değil de, kimdir Allah aşkına?

*

Kulak ver Başbakan’a...
Bağırır hep meydanlarda...
“CHP’nin yaptığı çirkin.”
“MHP’nin tavrı çirkin.”
“BDP’nin sözleri çirkin.”
Nedir bu?
Güzel ve Çirkin.

*

Aslan Kral, Roger Rabbit, Donald Duck, Cinderella, hepsi Disney’in çevirdiği filmler... Peki ya, Temel Reis, Garfield, Bugs Bunny ve Kırmızı Başlıklı Kız? Onlar Disney’in değil... Zaten o nedenle, Başsavcı’nın evinde çevrilen filmde suçüstü yakalanıp, gözaltına alındılar.

*

101 Dalmaçyalı ise, değerli ağabeyim Bekir Coşkun yüzünden yasaklandı maalesef... Malum, çocuklar seyredip özenirse, maazallah, köpekleriyle yatarlar.

*

Diyeceksiniz ki, hepsi iyi güzel de, Alice Harikalar Diyarı nerede?

*

Kayseri’de... Büyükşehir Belediye Başkanı bizzat açıkladı, “Anadolu Harikalar Diyarı” procesi üzerinde çalışıyor... “Kayseri’de böyle bi mekânın eksikliğini hissettik” diyor.

*

Disneyland’a gelince...
Onu da Anadolu Ajansı müjdeledi, bi tane Ankara’ya, bi tane İstanbul’a kuruluyor. Haber aynen şöyle: “İsteyen define arayacak, isteyen şatolarda şövalyelerle yemek yiyecek, isteyen denizaltıyla okyanusun dibini keşfedecek, isteyen uzay gemisine binip Ay’a seyahat edecek.”

*

Gözün ay’dın yani.

*

En az üç.
Hedef iki bin yirmi üç.
Üç boyutlu gözlüğü de taktın mıydı, tamamdır bu iş, hayırlısıyla oldun süper güç.