2009’un 100’üncü günü.

*

Bismillah, 1 Ocak...

7 üniversiteli doğalgazdan öldü.

*

Emekli orgeneraller Tuncer Kılınç ve Kemal Yavuz, Profesör Yalçın Küçük, Profesör Kemal Gürüz gözaltına alındı; Yargıtay Onursal Başsavcısı Sabih Kanadoğlu’nun evi basıldı, Bedrettin Dalan aranıyor. Krokilerle Ankara kazıldı, cephanelikler çıktı. Devlet Övünç Madalyası olan felçli albay, intihar etti. PTT soyuldu. Tiyatrocu, "Esir Rum’un kafasına sıktım" dedi. Trabzon’da çığ düştü, 11 dağcı öldü. Bolu’da ambulans helikopter düştü, iki pilot şehit oldu. Maliye Bakanı, by-pass oldu. Ankara’da banka soyuldu. Şırnak’ta bir şehit... Tunceli’de avanta buzdolabı dağıtımı başladı. Hakurk’u bombaladık. Somali’ye savaş gemisi gönderdik. PTT soyuldu. Deniz Seki uyuşturucudan tutuklandı. İşsiz vatandaş Tekirdağ’da kendini yaktı. Gazanfer Özcan vefat etti, 500 milyar kredi borcu olduğu ortaya çıktı. Uğur Yücel’in borcu nedeniyle Canım Ailem dizisinin setini haciz memurları bastı. Belediye başkanının seks kaseti çıktı, istifa etti. PTT soyuldu. Sahte şeyh Ali Kalkancı’nın deterjan fabrikası basıldı, 1 milyon adet uyuşturucu hap çıktı. Deniz Feneri dosyası Almanya’dan geldi. Mehmet Sevigen, ranttan istifa etti. Ölülerin seçmen yazıldığı ortaya çıktı. PTT soyuldu. THY uçağı Amsterdam’da düştü. Kredi kartından batan emekli polis, Başbakanlık önünde kafasına tabanca dayadı. İşsiz vatandaş, Meclis bahçesinde ağaca çıktı. Nişantaşı’nda banka soyuldu. Mustafa Balbay tutuklandı. Deprem paniğinden Denizli’de okullar tatil edildi. Kredi kartı borcundan batan vatandaş, İzmir’de çırılçıplak soyunup, koştu. PTT soyuldu. Askeri helikopter Kayseri’de düştü, iki pilot şehit oldu. Sanayide rekor küçülme oldu. İstanbul’da bir kızın kafasını kesip, çöpe attılar, katil kayıp... Ankara’da bir anne ile üç çocuğunu kafasından vurup, tarlaya attılar, katil yeğen... Botaş’ın asit kuyularında ceset aranıyor, kemikler bulundu. PTT soyuldu. Gaziantep’te otobüs kamyona vurdu, 14 kişi öldü. Konya’da F4 düştü, bir pilot şehit oldu. Bursa’da trafik polisini vurdular, şehit oldu. Su Forumu’nun yapıldığı binada yangın çıktı. Tüpraş’ta patlama oldu. PTT soyuldu. Kayseri Jandarma Alay Komutanı tutuklandı. Sahte rakıdan 10 kişi öldü. PTT soyuldu. Tefeciye para kaptıran vatandaş, İzmir’de kafasına tabanca dayadı. İstanbul’da kuyumcu vuruldu, öldü. PTT soyuldu. Muhsin Yazıcıoğlu’nu taşıyan helikopter düştü, iş işten geçene kadar bulamadılar, hepsi öldü. Yerel seçim yaptık, muhtar adayları birbirini vurdu, 20 kişi öldü. Benim safrakesesini aldılar. PTT soyuldu. İspanya’ya iki defa yenildik. Obama geldi. İstanbul Gösteri Merkezi yandı. Denktaş’a Ergenekon’dan soruşturma açıldı. THY uçağı, Tiflis’te yanlış piste indi. PTT soyuldu. Tokat’ta kanalizasyon musluğa karıştı, 2 bin kişi ishalden hastanelik oldu, okullar tatil edildi. Ergenekon hahamına işkence yapıldığı ortaya çıktı.

*

100’dük 100’dük kuyruğuna gelemedik maalesef... Daha 265 gün var!

*

Cümleten sabır dilerim.