Antalya’da karakulak’ı otomobille ezdiler. Kars’ta, memleketin uydu vericisi takılan ilk kurt’unu vurdular.

*

Leopar erkek... Vaşak dişiydi.
Karakulak erkek... Kurt dişiydi.

*

İzmir’de pelikanları mangal yaptılar. Sakarya’da midilli cinsi minik atları yediler. Sinop’ta köpekleri çöp kamyonunda preslediler. Edirne’de güvercinleri zehirlediler. İstanbul’daki dev akvaryumda vatoz’un kafasına pet şişeyle vuruyorlar. Bolu’da asfalta çıkan ayı’ya çarpıp, postunu yüzdüler. Antalya hayvanat bahçesinden maymun çaldılar. Ankara’da piton kayboldu, akıbetini çevre bakanına sordular, bugünlerde hiç kimseye şiş kebap yemesini tavsiye etmem dedi! Kuş gribinde tavukları yaktık. Kastamonu’da kene’leri imha edeyim derken, evini yakan oldu, köyü zor kurtardılar. İzmir’de caretta’nın önce ayağını kestiler, sonra boynuna beş kiloluk kaya bağlayıp, boğdular. Muğla’da caretta’yı kör ettiler. Antalya’da fok’u döverek öldürdüler. Sivas’ta Dana Ferhat şöhret oldu, fırsat bu fırsat, vaktinden önce iki katı paraya sucukçuya sattılar. Sinop’ta Balina Aydın’ı önce medya maymununa çevirdik, sonra Rus ajanı olduğunu iddia ettik. Sütaş’ın vole atan santrfor ineğini, memeleri görünüyor diye Rtük’e şikâyet ettiler. Anayasa Mahkemesi işi gücü bıraktı, CHP’nin kedisi Şero’yu suçlu buldu. Başbakan kedi diyeni mahkemeye veriyor. Garfield şüpheli şahıs oldu. Buggs Bunny gözaltına alındı. “Fareler” ve İnsanlar romanı sakıncalı bulundu. “İnek” Şaban dini değerleri aşağılıyor diye savcılığa verildi. İstanbul’da yaşayıp yaşamadığını taş atarak kontrol ederken timsah’ı öldürdüler. Kurban bayramında boğa’ya ateş eden var. Abant’ta beygir’e tecavüz eden mühendis yakalandı, hayvanseverler derneği beygir’i ziyaret edip, insanlık namına özür diledi, yüce Türk basını beygirin adını Ceylan diye yazarken, rencide olmasın diye sahibinin adını D.U. diye kodlayarak verdi iyi mi... Sonra Aydın’da eşek’e tecavüz ettiler, ben de inadına, eşeğin fotoğrafını gözüne bant atarak yayınladım, hayvanseverler beni mahkemeye verdi! Sahillerimize ha bire kurşunlanmış yunus cesedi vuruyor. Domuz’dan çiğköfte yakalandı. Sucuklar nallı kuzu... Uçak için deve kestiler. İzmir’de süs havuzundaki ördek’leri araklayıp, av eti ayağıyla sattılar. Ankara’da narkotik köpeklerini otomobilin içinde unuttular, sıcaktan, havasızlıktan can verdiler. Gezi Parkı’nda biber gazıyla 8 köpek, 63 kedi, bine yakın kuş öldürüldü; kör olan köpekler var. Denizli’de malum yeri fazla büyük diye, at heykelini sünnet ettiler. Haram diye, çizgi filmdeki domuz karakterini makasladılar.

*

Kızlı-erkekli gene iyi kötü idare ediyoruz ama, insanlı-hayvanlı imkânsız bu memlekette.

..................................................................................................................................

NOT:
Beraber Yürüdük Biz Bu Yıllarda, bugün İzmir’de... Saat 13.00’te, Mavişehir Egepark D&R’de... Av tüfeğiyle gelinmemesi rica olunur.