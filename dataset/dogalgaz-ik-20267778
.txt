*
Çünkü...
Yalvarıyorduk.
İlla döşeyin diye.
*
E baktılar ki, yalvarıyoruz, bu kadar döşeme yetmedi heralde diye düşündüler, bi tane Bulgaristan’dan, bi tane İran’dan döşediler. E baktık ki, fevkalade döşüyorlar, rica ettik, bi tane de Azerbaycan’dan döşettik.
*
Ancak... Memlekete boru döşeme rekorunu elinde bulunduran ANAP, küçük düşünmüş, kuzeyden güneye, diklemesine döşetmişti en uzun boruyu... Sen Türkiye’sin “büyük düşün” diyen AKP ise, enlemesine döşetmeye karar verdi. 2000 kilometre. Yekpare. Taaa doğu’muzdan soktu, batı’mızdan çıkardı. Yeni bi dünya rekoruydu, hakikaten koltuklarımız kabardı.
*
Gerçi, Güneydoğu’dan girip Trakya’dan çıksaydı, yani hafif çapraz döşetseydi,
2200 kilometreye kadar yolu vardı ama, olsun gari, buna da şükürdü. İktidar partimiz, resmi internet sitesinden “bugüne kadar döşenenin iki misli boru döşedik” diye duyurdu. Gururla.
*
Böylece...
Telaşa mahal olmadığı, bugüne kadar döşenenlerin, bundan sonra döşeneceklerin garantisi olduğu, herkese döşemeye yetecek miktarda boru bulunduğu anlaşıldı.
Ahali rahatladı.
*
Sıra gelmişti, şehirlere döşemeye... Değişik uzunluklarda borular ithal edildi. Belediye başkanlarımız “en önce bize döşeyin” diye, devlet büyüklerimiz nezdinde kulis yaptı. Adamını bulan döşetti. “Sana bu sene döşeyemeyeceğiz, seneye döşeriz inşallah” denilenler, prestij kaybına uğradı. Bekle bekle, döşeme yapılmadığını gören seçmenler sinirlendi tabii, “herkese mis gibi döşüyorlar, sana o kadar oy verdik, bize bi
boru döşetemedin” diye.
*
Boru döşenen torpilli şehirlerde bayram havası yaşanıyordu. Rize’de mesela, henüz boru döşenmeyen şehirlere nispet yaparcasına, Cumhuriyet Meydanı’nda, belediye başkanı, rektör ve garnizon komutanı kemençeyle horon tepti. Sakarya’da ise, Gar Meydanı’nda Doğalgaz Etkinlikleri Haftası düzenlendi iyi mi... Sakarya Valisi tesisatçı firmaların stantlarını gezdi, boruları inceledi.
*
Bilahare... İrili ufaklı borular ithal edildi. Şanslı şehirlerden, talihli ilçelere döşendi. Aydın Nazilli’de, döşeme şerefine, mehter takımı eşliğinde, belediye başkanı, kaymakam, başsavcı ve garnizon komutanı tarafından lokma dağıtıldı. Tokat Erbaa’da, döşeme hatırası olarak, Kültür Park’ta tiyatro gösterisi yapılırken... İzmir Tire, pek romantikti, havanın kararması beklendi, ilçe protokolü meşale yaktı.
*
Kuyruk vardı.
Döşe döşe...
Başa çıkamıyorlardı.
Sırf komşu ülkelerin karadan döşemesiyle olacak gibi değildi. Teee Afrika’ya gidildi, Cezayir’den Nijerya’dan denizden getirildi, limanlara boru döşendi.
*
Küçük küçük borular ithal edildi, ballı mahallelere döşendi, minik minik borular ithal edildi, dört ayak üstüne düşen apartmanlara döşendi, pipet pipet borular ithal edildi, kısmetli banyolara döşendi, kılcal kılcal borular ithal edildi, bahtı açık mutfaklara döşendi.
*
Netice itibariyle...
Elalemin borusu döşenmedik yer kaldı mı şekerim? Kalmadı.
*
Aferin.