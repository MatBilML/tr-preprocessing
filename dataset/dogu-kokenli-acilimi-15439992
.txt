Sussam, gönül razı değil.

*

“Kürt açılımı” dediler.
“Kürt sorunu” dediler.
“Kürt kimliği” dediler.

*

Ahali bi kapıştı...
“Kürt” kelimesi anında kayboldu.
“Doğu kökenli” geliverdi.

*

Neymiş efendim, İnegöllü gençlerle “Doğu kökenli” minibüsçüler birbirine girmiş de... Hatay’da “Doğu kökenli”ler saldırıya uğramış filan.

*

Neyi saklıyorsun kardeşim?
Bu saatten sonra...
Kimden saklıyorsun?
Niye adlı adınca söylemiyorsun?

*

Sen değil miydin “Türk’sen Türk’sün, Kürt’sen Kürt’sün” diyen? “Milleti etnik parçalara bölmeyin” dediğimizde, “hayır efendim, Laz’san Laz’sın, Çerkez’sen Çerkez’sin” diyen sen değil miydin? “Türk vatandaşı” sıfatına bile itiraz edip, “Türkiyeli”yi icat eden sen değil miydin?

*

“Alt kimlik, üst kimlik” diye, memleketin altını üstüne getiren... Durup dururken “Biz kimiz?” diye şüphelenip, kerameti kendinden menkul profesörlere DNA testi yaptıran, “atalarımızın Truvalı” olduğuna karar veren, sen değil miydin?

*

“Bizi leylekler getirdi yavrum” dediğimizde, utanmadan “ırkçı” damgasını yapıştıran sen değil miydin?

*

Bilimsel araştırma ayaklarıyla, güya vatandaşları tek tek sayan, 50 bin kişiyle konuşup 210 bin Gürcü bulan, Gürcistan’ı bile şoke eden... Neticede biz Türklerin “etnik grup” olduğunu açıklayan... “Hasta mısınız birader” diyene, “faşist” diyen sen değil miydin?

*

Neymiş efendim...
“Doğu kökenli”ymiş.
Hatay’da saldıranlar kim peki?
Güney kökenli mi?
Ya İnegöl’dekiler...
Kuzeybatı kökenli mi?

*

Anası-babası Türk-Kürt olan milyonlarca evladımız var... Keşişleme midir onlar?

*

Neyi saklıyorsun bu saatten sonra...
Niye adlı adınca söylemiyorsun?

*

Amacına ulaştın işte.
Söyle açık açık.
“PKK’nın 26 senedir silahla yapamadığını, açılım denilen saçmalıkla bir senede başardık” de... “İki cihanda ak’ız artık” de.