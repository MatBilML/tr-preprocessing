*

Erkekse, Yusuf.

Kızsa, Zeynep.

*

Ben demiyorum...

İçişleri Bakanlığı’nın istatistikleri böyle diyor. Geçen sene doğan erkek bebelere en çok Yusuf adı verilmiş; kızlara Zeynep.

*

Üşenmeyip, nüfus káğıtlarına baka baka, geçmişten günümüze doğru uzandığımızda, karşımıza şöyle bir Türkiye çıkıyor...

*

1950’ler...

Erkeklerde, Mehmet, Mustafa, Ali, Hüseyin, Hasan gibi, peygamberimizin, damadının, torunlarının isimleri çoğunlukta... Kızlarda, Ayşe, Emine, Fatma, Hatice gibi, yine peygamberimizin annesi, eşleri, kızları.

1970’ler...

Erkekler aynı... Kızlarda, hem popüler kültürün, hem de "acı vatan"ın izleri görülüyor... Hülya Koçyiğit’in Hülya’sı, Filiz Akın’ın Filiz’i, gurbet hasretinin Özlem’i, Dilek’i, Kader’i ekleniyor.

1980’ler...

Çoğunluk tablosu değişmiyor... Ama, ideolojinin etkileri görülüyor. Eylem, Özgür, Devrim, Turan, Alpaslan, Asena, Ülkü, Alp, Aybüke, Mücahit gibi, o güne kadar pek tercih edilmeyen isimler artıyor.

1990’lar...

Erkeklerde "can" modası başlıyor; Kemalcan, Mithatcan, Alican gibi... Kızlara ise, resmen "nur" yağıyor. Ayşenur’lar, Fatmanur’lar çoğalıyor. Ayrıca, Merve, Büşra, Elif, Kübra favori oluyor.

2000’ler...

Erkeklerde enteresan bir değişiklik yaşanıyor; Ensar, Yasin, Yasir, Enes, Yusuf, Bilal, Ammar, Furkan öne çıkmaya başlıyor. Kızlarda ise, sıralama külliyen değişiyor; Rabia, Merve, Sümeyye, Seyma, Zeynep, Feyza, Aleyna, Elif, Medine, Ahsen, Büşra hayli sıklaşıyor.

*

Yani?

Yani, devir değişiyor...

Her konuda olduğu gibi, Türkiye’nin "isim haritası" da değişiyor.

*

Ve, bir de not...

Şu anda, devletin kontrol edemediği yasadışı kurslarda ve tarikat evlerinde, açık açık, "Senin ismin Kuran’da yoksa, öbür dünyada da olmayacaksın" propagandası yapılıyor.