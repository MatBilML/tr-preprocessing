*

Bana bu lafı dedirten hadise, hafta sonunda Bursa’da yaşandı...

Araya Şırnak katliamı girdiği için yazamadım, kısmet bugüneymiş.

*

Bir hanımteyze... Evde yalnız.

Sabah sabah kapısı çalınır, tak tak tak...

- Kim o?

- Doktor!

Açar kapıyı teyzem... 1’i kadın, 3 kişi.

Derler ki, "hanımefendi, biliyorsunuz AB’ye giriyoruz, bundan böyle vatandaşın hastaneye gitmesine gerek yok, doktorlar eve gelecek, buyrun uzanın kanepeye, muayene edelim."

Teyzemin zaten beli ağrıyor...

Hani, "iyi olacak hastanın doktor ayağına gelir" derler ya... O hesap.

"Allah razı olsun" der, uzanır.

Biri tansiyonu ölçer, biri steteskopla dinler, biri de masaj aleti gibi bir cihazı, yüzükoyun yatan teyzemin beline bağlar.

Teyzem gevşer...

O sırada, "mutfaktan su alıp geleyim", "balkondan otomobile bakayım, çalmasınlar" diyerek, evin içinde gezmelerinden huylanmaz.

Masaj biter...

Teyzem uğurlar, doktorlar gider.

Yarım saat sonra...

Teyzem bir de anlar ki, oğlunun düğünü için sakladığı 6 bilezik, buhar!

*

"Hayırlı hırsız"dan kastım işte bu.

Teşekkür borçluyuz o arkadaşlara.

Çünkü, "Türkiye-AB ilişkisi" hakkında, yüzbinlerce haber yazıldı ama, bu kadar iyi anlatanını hiç görmemiştim!

*

Kanepeye bi uzanıyoruz...

Kıbrıs yok!

Enseye masaj yapıyor...

Bankalar gitmiş!

Aspirin veriyor...

Cep telefonunu araklıyor!

Tahlil yapıyor sanıyorsun...

Kalçadan terör virüsü enjekte ediyor!

Sen keyifle "oooooh, kulunçlarım açıldı valla" diye esnerken...

O çoktan cüzdana dalmış, dünyanın en yüksek faizini götürüyor!

*

"AB doktoru" evin içinde, yükte hafif pahada ağır ne varsa indirdi bagaja... Hálá "Allah razı olsun" diye dua ediyoruz.

*

Teyzem uyandı, polise gitti.

Bizimkiler hálá kanepede!

Bak orda sehpanın üstünde THY var, Ziraat banyoda havluların arasında, Halk Bankası yatak odasındaki dolapta duruyor.

"Elin değmişken, bi de ateşimi ölçüver sevabına!"