"Diyarbakır’da petrol bulundu!"

*

Böylesi bulunmamış bugüne kadar.

Sanırım kaderimiz değişecek.

*

Heyecanlandım, arşivi taradım...

Son 6 ayda:

"Manisa’da petrol bulundu."

"Sakarya’da..."

"Niğde’de..."

"Mardin’de..."

"Kastamonu’da..."

"Antalya’da..."

"Isparta’da..."

"Gaziantep’te..."

"Karadeniz’de petrol bulundu."

Karadeniz’deki müthiş...

"40 yıl yetecek kadar!"

*

22 Temmuz öncesine bakıyorum...

Hiç petrol bulunmamış.

Hep doğalgaz bulunmuş.

"İzmir’de doğalgaz bulundu."

"Konya’da..."

"Sakarya’da..."

"Düzce’de..."

"Edirne’de..."

"Lüleburgaz’da..."

"Tuz Gölü’nde..."

"Zonguldak’ta doğalgaz bulundu."

*

2004 belediye seçimleri öncesine bakıyorum... Ne petrol, ne doğalgaz.

*

Eskişehir’de bugüne kadar hiç bulunmayan kömür rezervi bulundu, 1 milyar ton, Kahramanmaraş’ta kömür rezervi bulundu, Manisa’da kömür rezervi bulundu, Konya’da kömür rezervi bulundu, ki, bazı gazeteler 42 milyar dolarlık olduğunu yazmış, bazı gazeteler 70 milyar dolarlık olduğunu yazmış, ben diyim 42, sen de 70 yani, Ordu’da kömür rezervi bulundu, İzmir’de kömür rezervi bulundu, ki, sadece İzmir’dekinin tüm Türkiye’ye 20 yıl filan yeteceği söyleniyor.

*

Ne zaman seçim olsa...

Bi şey fışkırıyor memleketten.

*

Ben AKP’ye oy vericem.

Çünkü tahminim, öbür seçimde uranyum bulacaklar... Ki, 80 yıl yeter.