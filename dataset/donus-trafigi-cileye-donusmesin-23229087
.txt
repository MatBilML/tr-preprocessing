*
Bu sabahtan itibaren şehirlerarası trafik yoğunluğunun artacağı Gabar, Cudi, Bestler Dereler gibi kavşaklardaki yol yapım, bakım ve onarım çalışmaları durdurulacak. Onların yerine Heron’lar bakım ve onarıma alınacak. Zap, Avaşin, Basyan, Hakurk istikametlerinde ek şeritler verilecek. Güzergâh üzerindeki her türlü ağır tonajlı tank, panzer, kirpi trafikten men edilecek. Çevirme ekipleri görmezden gelmek için ihmal ve dikkatsizliğe titizlikle riayet edecek; yanlışlıkla göz göze gelinmesi halinde saygılı olunacak, sürece zarar verecek davranışlardan kaçınılacak. Allah korusun ama, aşırı yürümeden kaynaklanan dalak şişmesi, bilek burkulması, menisküs gibi sağlık sorunlarına anında müdahale etmek için tüm devlet hastaneleri 24 saat nöbette olacak.
*
Dönüş trafiğinin çileye dönüşmemesi için... Sayın teröristlerin, trafik işaret ve işaretçilerine uymaları, yola yorgun ve uykusuz çıkmamaları, meteorolojik şartları dikkate almaları, hiç olmazsa gazetecilerin görmemesi için havanın kararmasını beklemeleri, seyahat esnasında telsiz ve cep telefonu kullanmamaları, şu anda Van gölünün kenarında mola verdim, şu anda Şırnak’ta karakol manzaralı piknik yapıyorum diye feysbuk’a koymamaları, herhangi bi sebeple çekilmenin durması halinde, çekilme açılana kadar bulundukları mevkide kalıp beklemeleri, emniyet şeridi ihlali yapmamaları, istiap haddinin üstünde cephane almamaları, lastikleri kontrol etmeleri, aşınmış mekapla yola çıkmamaları önemle rica olunur.
*
Dağlar tepeler uçurumlar yerine alternatif meskûn mahal güzergâhları kullanmak isteyen sayın teröristlerin, Alo 156 jandarma hattı’ndan ücretsiz bilgi edinmeleri mümkündür.
*
Türkiye Cumhuriyeti devleti...
Sayın teröristlerimize kazasız belasız hayırlı yolculuklar diler.