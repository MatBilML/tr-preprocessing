Tayyip Erdoğan’ın danışmanı Yiğit Bulut, dünyada iki buçuk lider olduğu belirterek, “dünyanın bir numaralı lideri Tayyip Erdoğan” dedi.
Google arama motorunda, Türkçe kelimelerle “dünya lideri” diye arama yapıldığında, ilk sırada Tayyip Erdoğan çıkıyor.
Ankara Ticaret Odası’na giden Tayyip Erdoğan’a “dünya lideri Erdoğan, milli içkimiz ayran” yazılı, ayran yayığı takdim edildi.
Egemen Bağış “dünya lideri başbakanımız, rabbimizin insanlığa gönderdiği müjdedir” dedi.
Tayyip Erdoğan, Siirt’in Tillo ilçesine uğradı, Tillo’nun AKP’li belediye başkanı “dünya lideri hoş geldiniz” pankartı astı.
AKP’nin resmi internet sitesinde, Tayyip Erdoğan şöyle tanıtılıyor: Türkiye’nin uluslararası camia içinde saygınlığının en üst düzeye çıktığı bu süreçte “Başbakan Erdoğan bir dünya lideri” olarak temayüz etti.
Dört yıl aradan sonra Tayyip Erdoğan’ın uçağına kabul edilen Fatih Altaylı, izlenimlerini paylaştı, “Başbakan’ın Birleşmiş Milletler Genel Kurulu’ndaki konuşması çok etkileyiciydi, duayen lider olmuş dünyada... Sokaktaki Amerikan vatandaşı, Türkiye’ye süper güç olarak bakıyor” dedi.
Tayyip Erdoğan baba ocağına gitti, rabia işareti yaptı, “ne liderler gördük uzaktan kumandalı, dünyaya lider oldu şimdi bir Potamyalı” pankartıyla karşılandı.
Kasımpaşa’ya “Kasımpaşa’da doğdun, dünya lideri oldun” afişi asıldı.
Tayyip Erdoğan, dördüncü kez baba olan Rizeli Kadem Öksüz’ü telefonla aradı, tebrik etti, Kadem Öksüz duygulandı, “başbakanımız dünya lideri bir insan” dedi.
Türkiye, Birleşmiş Milletler Güvenlik Konseyi’nin 2015-2016 dönemine aday oldu, dışişleri bakanlığımız kampanya için “dünya lideri” sloganını seçti.
*
Hadise bu kadar açık ve netken, dünya bize hayranken... New York Times gazetesi “Suriye krizi gösterdi ki, Putin dünyanın lideri” diye yazdı.
*
Eyyy New York Times, şerefsizsin.
İddianı ispatlamazsan, müfterisin.