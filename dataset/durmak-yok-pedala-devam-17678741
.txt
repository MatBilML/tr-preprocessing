*
Start’ı veren Cumhurbaşkanımız, “Ülkemiz için olağanüstü tanıtım bu, dünyanın her tarafında seyrediliyor, Eurosport mesela, her gün 1.5 saat, 8 gün boyunca Türkiye’yi gösterecek” dedi.
*
Haklı.
*
Birinci etap, AKP’li belediyenin kapsama alanındaki Sultanahmet’te başladı, CHP’li Beşiktaş’tan, CHP’li Ataşehir’e geldi, CHP’li Kadıköy’de bitti.
*
İkinci etap, CHP’li Aydın’ın CHP’li Kuşadası’ndan başladı, Demokrat Partili Davutlar ayrımından, CHP’li Söke’yi geçip, CHP’li İzmir’in CHP’li Selçuk kavşağından, CHP’li Akbük’e ulaştı, CHP’li Didim ile CHP’li Koçarlı ayrımından dönüp, CHP’li Bafa’ya doğru devam etti, CHP’li Milas, ver elini CHP’li Muğla’nın Demokrat Partili Bodrum’u, MHP’li Ortakent’i geçip, CHP’li Turgutreis’te bitti.
*
Üçüncü etap, CHP’li Güllük’ten başladı, CHP’li Milas, CHP’li Yatağan’ı geçip, CHP’li Muğla’ya ulaştı, önce Demokrat Partili Ula kavşağı, sonra CHP’li Gökova kavşağından dönüp, CHP’li Marmaris’te bitti.
*
Dördüncü etap, CHP’li Marmaris’in MHP’li Fethiye ayrımından başladı, CHP’li Akyaka, Demokrat Partili Ula, CHP’li Akçay’ı geçip, referandumda hayır diyen Denizli sınırlarına girdi, MHP’li Pamukkale’de bitti.
*
Beşinci etap, MHP’li Pamukkale’nin CHP’li Antalya kavşağından başladı, CHP’li Acıpayam, Saadet Partili Gölhisar’ı geçip, MHP’li Korkuteli kavşağından, MHP’li Kemer ayrımına döndü, MHP’li Fethiye’de bitti.
*
Altıncı etap, MHP’li Fethiye’nin CHP’li Antalya istikametinden başladı, CHP’li Kalkan, CHP’li Kaş’ı geçip, Demokrat Partili Demre kavşağından döndü, referandumda hayır diyen Finike’de bitti.
*
Yedinci etap, MHP’li Kemer’den başladı, CHP’li Göynük, CHP’li Konyaaltı, MHP’li Beldibi’ni geçip, CHP’li Muratpaşa’nın Lara kavşağından döndü, CHP’li Manavgat’ta bitti.
*
Sekizinci ve son etap, bugün, CHP’li Manavgat’tan başlayıp, CHP’li Mersin yolundan, CHP’li Akseki kavşağına ulaşacak, başkanı seçimden sonra AKP’ye transfer olan ANAP’lı Alanya’da sona erecek.
*
Turu orda bitirmeseler, MHP’li Adana, referandumda hayır diyen Hatay diye gidiyor.
*
Avrupa’nın en prestijli spor olaylarından biridir, Cumhurbaşkanlığı Bisiklet Turu... Cumhurbaşkanımızın da dediği gibi, “ülkemiz için olağanüstü tanıtım”dır.
*
AKP startta selam verdi.
Yolda yok.
Alanya Belediye Başkanı’nı seçimden sonra transfer etmeseydi, finiş’te de yok.
*
Muhalefet olmasa, ülkemiz için tanıtım yapamayacağız demek ki.