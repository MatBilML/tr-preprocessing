Bakanların kankası.

Dursun Uyar hapse girdi...

Bana sorarsanız, haksızlık edildi.

*

Bakın, iki örnek vereyim size.

*

Biri, rahmetli Ecevit.

Hayali, Köykent Projesi’ydi.

30 yıl kafa yordu, en son başbakan oldu, "bu son fırsatım" dedi, pilot bölge seçti.

Neresi?

Ordu’nun 9 köyü.

Ne yaptı oralarda?

Eşek bile yürüyemiyordu, 160 kilometre yol yaptı, uçak indirirsin, 4’er şeritli.

İki bardak yağmur yağınca çoluk çocuk boğuluyorlardı, köprüler yaptı.

Zehirleniyorlardı, derelere akıtılan foseptikleri kapattı, kanalizasyon yaptı.

Karda kışta tulumba basıyorlardı, içme suyu şebekesi yaptı, her eve bağladı.

Telefon yoktu, bağladı.

Park yoktu, yaptı, 13 tane.

Yani?

Yani... Türkiye’de hiç kimseye faydası olmadıysa bile, bu 9 köye oldu.

Kaderlerini değiştirdi.

Sonra?

Sonra, seçim oldu.

1.200 seçmen vardı.

Kaç oy aldı biliyor musunuz?

4.

Rüyalarında bile göremeyeceklerini aldılar, günahlarını bile vermediler!

*

Öbür örnek...

"Davul tozu minare gölgesi holding"in sahibi, dini bütün bir arkadaş.

Zihin okuyan cihaz icat etti!

Topladı ahaliyi camiye, anlattı...

"Bu cihaz, beyinlerden geçen düşünceleri okuyor, yazıya döküyor, ama henüz tam geliştiremedik, şimdilik 72 saatlik okuyor."

Tam geliştirince ne olacakmış?

Onu da anlattı...

"Bu cihazı geliştirirsek, kainatta mevcut bulunan, uzaydaki Hazreti İsa’nın, Hazreti Muhammed’in hayatta yaşadığı ses dalgalarını alacağız, süzeceğiz, televizyonlarda canlı olarak yayınlayacağız."

Netice?

Bu projeye, 2 milyar Euro verdi ahali.

2 milyar Euro!

*

Şimdi ağlıyorlar...

Faizden vazgeçtiler, ödedikleri ana paranın uzaydan geri gelmesini bekliyorlar.

*

Lütfen bir daha okuyun...

Dursun’un suçu var mı?