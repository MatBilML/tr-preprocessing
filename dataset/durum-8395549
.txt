Ecevitçi döndü, MHP’li oldu.

Her şey böyle başladı aslında...

*

Eski komünistler, döndü, cemaat gazetelerinde liberal yazılar yazıyor... Erbakan, döndü, laik televizyonlarda "Bunlar din tüccarı" diyor.

Havai fişekler fırlata fırlata AB’ye giderken, döndük, Irak’a girdik...

Girdik ama, döndük.

"İçerde 5 bin, dışarda 500" dedikten sonra, dönüp, "içerde 500, dışarda 5 bin" diyen Başbakan, "harekát kararlılıkla devam etmektedir" derken, döndü, "harekát bitmiştir" dedi.

İktidara muhtıra veren Genelkurmay, döndü, muhalefete muhtıra verdi.

"Otursun oturduğu yerde" diyenler, dönüp, "en büyük asker bizim asker" derken... "Niye rahatsız oluyorsun askerin dediklerinden" diyenler, döndü, "otursun oturduğu yerde" diyor.

"Gül cumhurbaşkanı olmasın" diyen DSP, döndü, Gül’ü cumhurbaşkanı seçtirdi... Meydanlarda ip atan MHP, döndü, DTP’nin elini sıktı... Marksist DTP, döndü, mitinglere imam çıkarıyor.

Tayyipçi Adnan Şenses, döndü, Devletçi oldu. Reinacılar, döndü, türbancı oldu. AKP’ye komşu olan Laila, döndü, kebapçı oldu. Osman Öcalan, döndü, fırıncı oldu.

Ahmet Türk, Kürt.

Abdüllatif Şener, ulusalcı.

Perinçek, Atatürkçü.

Hrant’ı vurdurana kadar herkes elinden geleni yaptı, döndük, hepimiz Ermeni’yiz.

*

Netice itibarıyla...

Geldik mi Bülent Ersoy’un dediğine?

Geldik.