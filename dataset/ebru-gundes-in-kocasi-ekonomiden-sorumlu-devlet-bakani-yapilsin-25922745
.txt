İlker Başbuğ kaçabilir, sakın.
*
Rıza Sarraf’a siper olan, sana soruşturma açılırsa önüne yatarım diyen Muammer Güler’in, yatak odasında para kasaları bulunan oğlu, kaçmaz... İbrahim Fırtına, Özden Örnek, Engin Alan, şeref madalyalı generaller, amiraller kaçabilir.
*
Rıza Sarraf’ın özel uçağıyla umreye giden, koluna 700 bin liralık saat takılan, fezlekesinde 52 milyon dolar rüşvet aldığı yazılan Zafer Çağlayan’ın, rüşvete aracılıktan tutuklanan oğlu kaçmaz... Gel denilince Hint Okyanusu’ndan, Avustralya’dan koşa koşa gelen, Maltepe’deki arkadaşlarım, Silivri, Hasdal, Hadımköy, Sincan, Mamak ve Şirinyer’deki, donanmanın, hava kuvvetlerinin en seçkin subayları, bordo bereli kahramanlar, kaçabilir.
*
Ayakkabı kutusu, kaçmaz.
Ömrünü bu topraklara adayan Doğu Perinçek, kızı Nazlıcan’ın babamın yüzüne bakacak gönüllü arıyorum dediği Tuncay Özkan, hayatları boyunca terörle mücadele edip, terörist ilan edilen Hurşit Tolon, Hanefi Avcı, ikametgâh adresi olarak cezaevini gösteren, dışardan çok içerde kalan profesör Yalçın Küçük, rektör profesör Kemal Alemdaroğlu, suçu gazetecilik olan Merdan Yanardağ, kaçabilir öyle mi?
*
Bu satırları size, Caddebostan Kültür Merkezi’nden yazıyorum. Maltepe’deki arkadaşlarım tarafından derlenen Er Mektubu Görülmüştür’ün imza günü için toplandık. Balyoz esirlerinin eşleri, çocukları, anneleri imzalayacak. Devasa salon mahşer yeri gibi... Dünyanın en büyük ailesinin fertleri burada.
*
Eyyy sen!
Senin kimi dışarı çıkardığının, kimi içerde tuttuğunun bi önemi yok artık.
Toplum vicdanı, içerdekileri beraat ettirdi, dışarı çıkardıklarını mahkûm etti.
*
Sen asıl kendi derdine yan.
Nereye kaçacaksın.