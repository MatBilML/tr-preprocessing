“İstanbul Emniyet Müdürlüğü” tarafından gözaltına alındı, tutuklandı.
*
Ekonomi bakanımızı özel uçakla umreye götürdüğü ortaya çıktı, 700 bin liralık kol saati taktığı, 52 milyon dolar rüşvet verdiği iddia edildi. İçişleri bakanımızın oğlunun yatak odasında yedi adet para kasası, para sayma makinesi ortaya çıktı, içişleri bakanımızın Rıza Sarraf’a, sen merak etme, sana soruşturma açılırsa önüne yatarım dediği ortaya çıktı, Rıza Sarraf’ın bu fedakâr insana 10 milyon dolar avanta verdiği iddia edildi. Orospuyla memurun bahşişini önden vereceksin dediği ortaya çıktı, google’dan ayet sallıyorum diyen AB bakanımıza 1.5 milyon dolar toka ettiği iddia edildi. Halk Bankası’nı pek sevdiği, bütün işlerini Halk Bankası üzerinden yaptığı ortaya çıktı, Halk Bankası genel müdürünün evinden ayakkabı kutusu çıktı. Hayırsever Rıza’nın Bilal’in vakfına bağışta bulunduğu ortaya çıktı. Bilahare... Paraları sıfırla çıktı. 30 milyon avro
kaldı babacığım çıktı.
*
Vay sen misin...
*
Bu işlerin ortaya çıkmasına sebep olan “İstanbul Emniyet Müdürlüğü”nün başına iş çıktı. İstanbul Emniyet Müdürü görevden alındı, müdür yardımcıları görevden alındı, Rıza’yı gözaltına alanların alayı dağıtıldı, “İstanbul Emniyet Müdürlüğü”yle sınırlı kalmadı, memleket genelinde rüşvet ve yolsuzluk soruşturması yapmaya müsait ne kadar polis varsa, hayatı kaydırıldı, 10 bine yakın polis görevden alındı, ne istihbaratçı bırakıldı, ne asayişçi, ne narkotikçi... Tutuklamalar başladı. Mali suçları mahvet, terörle mücadeleyi yok et, organizeyi haşat et derken, karakollara daldılar, bekçileri bile sürdüler.
*
Hal böyleyken...
*
Veliefendi hipodromunda, önceki gün “İstanbul Emniyet Müdürlüğü Koşusu” yapıldı. Yarışan atlar arasında, Rıza Sarraf’ın tayı El Ganador da vardı, üçüncü oldu. Böylece... İstanbul Emniyet Müdürlüğü tarafından enselenen Rıza, İstanbul Emniyet Müdürlüğü sayesinde, 10 bin 500 lira ödül kazandı.
*
Polisleri harcadılar.
Rıza’ya üste para ödediler.
*
Eee boşuna dememişler.
At koşar, baht kazanır.
Adalet bekleyen, nah kazanır!