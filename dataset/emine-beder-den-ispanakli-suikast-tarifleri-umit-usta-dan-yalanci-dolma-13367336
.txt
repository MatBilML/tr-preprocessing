“Araçlarda dinleme cihazı var!”
“Bu kez kaçamadılar!”
*
Aşçı çıktı iyi mi...
*
Kod adı, düdüklü tencere.
İhbarcı, gurme.
*
“Flaş, flaş, flaş, suikast silahı kepçenin seri numaraları silinmiş sayın seyirciler... Dinleme cihazı olduğundan şüphelenilen mutfak robotu, Adli Tıp’a gönderildi... Bagajdaki kuru fasulyeye de, yiyenler gürültü çıkarmasın diye susturucu takıldığı iddia ediliyor.”
*
Meğer, babasıyla telefonda konuşurken dinlemeye takılmış bu aşçı er...
- İşler nasıl oğlum?
- Valla nasıl olsun, soyuyoruz, oyuyoruz, rendeliyoruz, haşlıyoruz, bazen yakıyoruz filan.
*
Dinlesen... İşkenceci er!
*
“Zavallı patatese bunu yapan, maazallah, memlekete neler yapar kimbilir sayın seyirciler...”
*
Ankara’da elini sallasan generale çarpıyor, bunlar yakalaya yakalaya er yakaladı. Onlar da, aşçı, marangoz ve elektrikçi... “Takip işi”nde olduğu öne sürülen uzman çavuşun da, gözü bozukmuş, raporlu, doktora gidiyormuş.
*
Şöyle bi muayene mesela...
- Bu kim?
- Bülent Arınç.
- Kardeşim sen 8 numara miyop, 12 numara hipermetropsun, Cemil Çiçek o.
*
Şaka bir yana... Eskiden Gırgır,
Fırt gibi mizah dergilerimiz 1 milyon
tiraja ulaşırdı. Şimdi artık, yandaş arkadaşlar var, oku, seyret, yerlere yat... Nasıl satsın mizah dergileri.
 OKURA NOT:
Israrla soruyorsunuz, gazetenizin yılbaşı film afişleri ekinde bütün yazarlar var, siz yoksunuz, niye? Benim sözleşmem Pirelli’yle çünkü... Onun takviminde olacağım.