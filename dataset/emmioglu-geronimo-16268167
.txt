*
Kızılderilileri karşılayan, kızılderililerden sorumlu devlet bakanımız Zafer Çağlayan, nostaljik bi giriş yaptı, “Biz sizi Tom Miks’ten tanıyoruz, hani nişanlısı
var Suzi... Yu nov Tom Miks?” dedi.
*
Halbuki, Tom Miks İtalyan.
*
Mevzu Dakota’da geçiyor ama, çakma Amerikalı... Onların çizgi kahramanı olsaydı, 150 kere filmini yaparlardı, Superman, Batman, Spider Man gibi... Üstelik, küfür etsen daha iyi, çünkü, silah zoruyla kızılderililerin toprağına oturup, onların canına okuyan biri Tom Miks.
*
Yine de şükretmek lazım tabii.
Biz ona Tom Miks diyoruz...
Orijinal adı, Yüzbaşı Miki.
“Giyinik olduğunuz için tam seçemedim ama, biz sizi miki filmlerinden tanıyoruz” da diyebilirdi...
(Ki, miki de onların bildiği sevimli fare değildir aslında, Almancadır!)
*
Ya da, maazallah “Biz size biniyoruz” da diyebilirdi... Çünkü, fakir fukara garip gureba partisi AKP’nin iktidar olmasıyla beraber, Ankara caddelerinde boy gösteren Kızılderili kabilelerinde patlama oldu. Cherokee’lere, Cayenne’lere, Corvette’lere binen binene.
*
Şaka bir yana, kızılderililerin memlekete gelişiyle birlikte, aynı terane tartışılmaya başladı gene... Kızılderililer Türk mü?
*
Bence Türk.
*
Niye derseniz...
Amerika kimindi?
Onların.
İngilizler geldi, oturdu.
İtalyanlar geldi, oturdu.
Hollandalılar geldi, oturdu.
Çinliler geldi, oturdu.
İspanyollar geldi, oturdu.
Araplar geldi, oturdu.
Afrikalılar geldi, başkan oldu.
*
72 millet yerleşti...
Bi kime yer kalmadı birader?
Manitu’nun kerizlerine!
*
Bizizdir onlar.
*
Hatta, onların tıpkı biz, bizim tıpkı onlar olduğumuzu gösteren bir de atasözleri var: “Eğer gölgelerin boyu insanların boyunu geçmişse, o topraklarda güneş batıyor demektir!”