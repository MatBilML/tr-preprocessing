Daha bilirkişi raporu bile yazılmadan, bizimkiler kendilerini hákim yerine koymuştu manşetlerden, "ölen suçlu!"

Sonra...

Emre, İsviçre maçındaki çirkin davranışları nedeniyle 6 maç ceza aldı.

Ne yazdı bizim spor basını?

"Emre’nin suçu yok..."

Canlı yayındaki tekmeler kabak gibi ortadayken, bizimkiler, rakibin saldırdığını anlatıyordu, "İsviçreliler suçlu!"

Sonra...

Emre’nin siyahi bir futbolcuya, ırkçı hakaretlerde bulunduğu iddia edildi.

Ne yazdı bizim spor basını?

"Emre’nin suçu yok..."

Namazında niyazında, ahlaklı çocuk olduğu; asıl, ırkçıların ona iftira attığı söyleniyordu, "İngilizler suçlu!"

Sonra...

Emre, basın tribününe koştu, koluyla, haşırt diye "geçirdik" işareti yaptı.

*

Ben size söyleyeyim...

"Emre’nin suçu yok!"

*

Hatta, dikkat ettim fotoğrafa, böyle spor basınına az bile geçirmiş Emre.

*

Bakın bir örnek daha vereyim...

Şenol Güneş’in milli takımı, yüzde 82’lik izlenme oranına sahipti... Yani, o anda açık olan televizyonların yüzde 82’sinde Şenol Güneş’in milli takımı izleniyordu.

Peki, Fatih Terim’in milli takımı?

Yüzde 40...

Milleti, milli maç izlemekten soğuttu Fatih Terim’in tercihleri.

*

Hal böyleyken, hatırlayalım...

Ne yazıyordu spor basını?

"Şenol Güneş bu işi bilmiyor, karizması yok, saçı şöyle, elbisesi böyle, Gucci ayakkabısı bile yok..."

Sevemediler bir türlü.

Halbuki, o Şenol Güneş, evet Gucci’si yoktu belki ama, Hagi’si, Popescu’su, Taffarel’i de yoktu... Gitti, Dünya Kupası’nda eşsiz bir zafer yaşattı hepimize.

Şimdi ise...

Kolay lokma gruptan çıkabilmek için mide kanaması geçiriyoruz ekran başında.

*

Kimi seviyor spor basını?

Fatih Terim’i.

*

Diyorum size...

Emre’nin suçu yok!

*

Ve, son örnek...

"Türkiye bu kafayla olimpiyat molimpiyat yapamaz, üstelik bir sürü katakulli var o işlerde, devamlı para toplanıyor, saçma sapan harcanıyor, kimin cebine gidiyor" diye yazdım.

Yöneticileri spor basınından olan Milli Olimpiyat Komitesi, "fair play ödülü"nü kime verdi biliyor musunuz?

Bana.