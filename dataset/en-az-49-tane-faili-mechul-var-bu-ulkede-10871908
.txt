*

Aslında...

71 milyon 517 bin 149 olacaktı.

49’u öldü.

*

Ankara’da.

Hatırlarsınız...

49 bebe peş peşe can vermiş, el kadar cesetleri kantinden buldukları karton kutulara koyup iade etmişlerdi babalarına, "Gene yap, 9 ay sonra gene gel!"

*

Ağlamıştınız filan hani.

*

Bi tanesi Selin’di.

Kız.

Pembiş pembiş kıyafetleri hazırdı...

Bebek bezi kolisinde verdiler onu.

"New born" yazıyordu kolide...

"Yeni doğdu" yani.

Ölü.

*

"Nasıl olur?" demişti babası kameralara, "Nasıl olur?" diye haykırmıştı... Gitti savcılığa başvurdu, "Lütfen araştırın" dedi, "nasıl olur?"

*

Yazın ortasıydı...

Ağustos başı.

5 ay geçti.

Kışın ortası...

Ocak sonu.

Ankara’da doğan, yaşayan, ölen herkesten sorumlu Ankara Valisi, durdu durdu, bekletti bekletti, unuttunuz tabii bu arada, unuttuk, 5 ay sonra, Cumhuriyet Başsavcılığı’na "soruşturma izni vermediğini" açıkladı...

"Soruştur-ma" dedi!

*

Hastanenin adı Zekai Tahir Burak "Araştırma" Hastanesi... Ama, bebeler niye öldü, "araştırmak" yasak!

*

Faili meçhul kaldı bebeler.

*

"Kimse faili meçhul kalmasın" diye, arkeolog gibi tarlaları kazan, evleri basan, hukukçuları, profesörleri, sendikacıları, gazetecileri içeri tıkan, taaa Kanadalardan sahte hahamları falan "canlı" yayına çıkaran devletimiz... "Cansız" bebelerin üstünü örttü.

*

Kendi günahsız bebelerinize sahip çıkmayıp, Filistin’deki bebeler için nasıl çırpındığınızı bildiğimden... Bu basit konuyla canınızı sıkmak istemezdim.

Cahilliğime verin artık.