Tıpkı, AKP’li belediye başkanı, Güneydoğu’dan kuma alalım dediğinde, AKP Grup Başkanvekili’nin “bizi bağlamaz” dediği gibi... Ki, zaten, AKP’li bi başka belediye başkanı, Mustafa Kemal Atatürk’ün nonoş olduğunu ima eden fıkrayı anlattığında da “partiyi bağlamadığı” açıklanmıştı.
*
Bi AKP milletvekili, bizi 40 sene fişlediler, şimdi biz onları fişliyoruz dediğinde, bi AKP grup başkanvekili, kendi sözleridir “bizi bağlamaz” derken... Öbür AKP milletvekili, AKP’ye karşı çıkanların kanını tahlile göndermek lazım, bu kanı bozuklar her yerde olabilir dediğinde, öbür AKP grup başkanvekili, kendi görüşleridir “bizi bağlamaz” demişti.
*
Hatırlarsınız... AKP’nin  kapatılma davasında, AKP savunma vermiş, AKP’li TBMM Başkanı’nın dindar cumhurbaşkanı seçeceğiz gibi laflarının “partiyi bağlamadığını” belirtmişti. Aynı AKP’li TBMM Başkanı, aynı AKP’de Başbakan Yardımcısı’yken, bu sefer, Deniz Feneri’ne adı karışan RTÜK Başkanı’nı istifaya davet etmiş, AKP’li Başbakanımız, Başbakan Yardımcısı’nın kişisel kanaatinin “hükümeti ve partiyi kesinlikle bağlamadığı”nı izah etmişti.
*
Böylece, Bülent Arınç, hem milletvekili, hem TBMM Başkanı, hem de Başbakan Yardımcısı’yken AKP’yi bağlamayarak, erişilmesi
güç bi rekorun sahibi oldu.
*
Tek hamlede rekorun hasosunu kırmak ise, AKP’nin medyadan sorumlu genel başkan yardımcısına nasip oldu. Başbakan’ın ekümenik meselesi bizi bağlamaz şeklindeki sözleri sorulunca, Başbakan’ın görüşleridir, “Başbakan bizi bağlamaz” dedi!
*
Gerçi haklıydı bi nevi.Mesela, Başbakanımız Kürt açılımı sırasında, Ahmet Türk’le AKP Genel Başkanı sıfatıyla görüştü...
Ki, Başbakan’ı bağlıyorsa, AKP Genel Başkanı’nı bağlamasın, AKP Genel Başkanı’nı bağlıyorsa, Başbakan’ı bağlamasın.
*
E tabii, o bağlamaz, bu bağlamaz, hep aynı terane, sıkılmıştık... İşte tam o sırada, AKP’li Başbakan Yardımcısı çıkıp, DTP tahrik ediyor deyince, AKP’nin eski genel başkan yardımcısı çıktı, “beni ırgalamaz” dedi. Hayatımıza renk kattı.
*
Ama, AKP’deki en şahane “bağlamaz” AKP’li Sanayi Bakanımızın “bağlamaz”ıydı... Çin mallarını boykot çağrısı yaptı. Sadece 30 dakika sonra... Bakanımız’ın Bakanlığı’ndan, Bakanımızın kişisel görüşüdür, “Bakanlığımızı bağlamaz” açıklaması yapıldı!
*
İyi de birader...
Kimi bağlıyor derseniz?
*
Onu da, şimdiki AKP’li Spor Bakanımız açıklamıştı: Ak Parti mi diyeceğiz, AKP mi diyeceğiz? Adı Haşmet olan adama, boyu kısa diye başka bir isimle seslenme hakkına sahip olmadığımız gibi, adı Aydın olan kişiye de karanlık diye seslenme özgürlüğümüz yoktur. Partimizin adı, Ak Parti’dir. AKP demeye hakları yoktur. Tüm muhatapları bağlar. “Beni bağlamaz” diyenleri de bağlar!
NOT:
Bilmiyorum gari sizi ne bağlar ama... İsim-Şehir-Bitki’nin ilk imzasını bugün saat 14.00’te Suadiye D&R’da atıyoruz.