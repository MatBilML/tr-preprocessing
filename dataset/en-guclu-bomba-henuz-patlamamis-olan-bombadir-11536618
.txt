*

Bir...

"İstanbul’da hücre evi basıldı."

*

İki...

"Anadolu Ajansı muhabirinin aldığı bilgiye göre, Emniyet Genel Müdürlüğü’nden il emniyet müdürlüklerine teleks emri gönderildi. Teleks emrinde, PKK’nın üç kişiyi büyükşehirlere yolladığı; bu kişilerin, canlı bomba olarak eylem gerçekleştirebileceği belirtildi."

*

Şimdi soruyorum...

Elinizde imkán olsa, hangi haberin yayınlanmasına yasak getirirsiniz?

*

25 yıldır gazetecilik yapan birisi olarak ben fikrimi söyleyeyim...

*

Birinci haber, olmuş bitmiş haberdir, seyredersin, üzülürsün, teröre lanet yağdırırsın, bilinçlenirsin, komşularının kim olduğuna dikkat edersin, giren çıkanı kollasın diye kapıcıyı tembihlersin, istersen zaplarsın, çocuğuna seyrettirmezsin.

*

İkinci haber ise resmen panik haberdir, "hedef" olarak gösterilen büyükşehirlerdeki 20 milyon kişinin rüyalarına sokarsın, çünkü yapabilecekleri hiçbir şey yoktur, çocuğu okula gidecek, eşi çarşıya-pazara gidecek, çaresizdir... Ya saldım çayıra Mevlam kayıra diyecek, ya da şu canlı bomba yakalanana kadar kimse evden çıkmasın diyecek! Sinemaya gitmek yok, alışveriş merkezi yok, vapura-deniz otobüsüne binmek yok, kalabalık yerlere gitmek yok... Anne-babası tarafından korunarak, terör haberleri izlettirilmeyen çocuk, bizzat anne-babası tarafından terör bombasıyla korkutulur.

Bir çocuk duyar, bütün sınıf duyar...

Sonra bütün okul.

*

Devleti yöneten arkadaşlar, sanki çok anlarlarmış gibi, basın etiği filan diyerek, birinci haberi yasakladı... İkinci haberi ise, devletin haber kaynağı Anadolu Ajansı borazanıyla bizzat kendileri duyurdu.

*

Bi de şöyle sorayım o halde:

"Antalya’da bomba patladı" demek mi daha fazla turizme zarar verir, "Antalya’da her an bomba patlayabilir" demek mi? Hangisi terör örgütünün ekmeğine yağ sürer?