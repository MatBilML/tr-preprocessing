*

Sonra bi saydılar...
Güya 73 milyonmuşuz meğer... Çıka çıka anca 70 milyon kişi çıktık.

*

Bugün, 72 milyonuz.

*

Buna mukabil...

*

Referandum için oy kullanacak seçmen sayımızı açıkladılar, hoppalaa...
49 milyon kişi iyi mi! Nüfusumuz 3 senede 1 milyon azalırken, seçmen sayımız 7 milyon artmış.

*

Kişi başı milli gelir, hasta başına düşen doktor, öğrenci başına öğretmen,
işsiz sayısı hesaplanırken...
Vatandaş azalıyor.

*

Seçim yaklaşırken...
Vatandaş çoğalıyor.

*

Dolar karşısındaki Türk Lirası gibi.
“Dalgalı” vatandaş yani!

*

İktidar “parti”mizin arz-talep dengesine göre, değişiyor “parite”si.

*

Dolayısıyla, “ölüler bile evet demeli” lafı boşuna değil... “Zincirlikuyu’da açılan sandık sayısı, Karacaahmet’te oy verme işlemi tamamlandı” gibi ifadeler görürseniz, şaşmayın.

*

Ve, sakın ola aramayın  bi kötülük.
Yoktur eğrilik büğrülük.

*

Çünkü, o maksatla “nüfus kütüğü”ne “seçmen kütüğü”ne yazarlar bizi... Ki, devleti yöneten arkadaşlar ayırt edebilsin, hangisi “bu nasıl iş?” diye merak eden vatandaştır, hangisi kütük!