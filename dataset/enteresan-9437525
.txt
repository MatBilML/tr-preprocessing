*

Başsavcı’nın iddianame açıklaması, işte bu tür entel "Fransız filmleri" gibiydi...

Sonunu seyirciye bıraktı!

*

Doluştuk salona...

Işıklar söndü.

Güzel güzel seyrediyorduk.

Tam düğüm çözülecek...

Şak diye bitti!

*

"5 dakka aradır, bitmemiştir herhalde" diye sağa sola bakınıyorduk ki, kapılar açıldı, salonu boşaltıyorlar, iyi mi...

Popcorn elimizde, kalakaldık.

*

Şimdi çıkıp "anlamadım ki birader, n’oldu sonunda yani" desen, "sen sanattan ne anlarsın" diyecekler... "Anladım" desen, "bana da anlatsana" diyene, ne cevap vereceksin? En güzeli, akil adam ayaklarıyla düşünceli bir ifade takınıp, "enteresan" demek.

*

Çünkü, gördüğümüz kadarıyla, darbe günlüğüne dayanan darbe girişimi var, darbe günlüğü henüz iddianamede yok. 13 ayda hazırlanmış iddianame var, henüz içinde paşalar yok. "Bunlar nükleer silah yapacaktı" deniyor; en önemli delil, el bombaları, imha edilmiş...

Kasa, zaten öldü.

*

Enteresan.

NOT:

Yazıya noktayı koyduk... "Başrolde" denilen Sinan Aygün serbest bırakıldı.

Enteresan ötesi oldu.