*

Yurtsever okurların, asrın iftirasına uğrayan Balyoz esiri subaylarımıza gönderdiği mektuplardan derlendi. Maltepe aracılığıyla, Silivri, Hasdal, Hadımköy, Mamak, Sincan, Şirinyer’e ulaşan 1 milyon 300 bin mektup arasından seçildi. Dolayısıyla, bu kitabın yazarı, bizzat Türk milletidir. İmecedir. Dünyada ilktir. Tarihte örneği yoktur.

*

Adı niye böyle derseniz?

*

Esir subaylarımızın yurttaşlara gönderdiği cevap mektuplarına “er mektubu görülmüştür” damgası vuruldu. Mahkeme sona ermeden, yargısız infaz yapıldı, generaller, amiraller, kurmay albaylar, posta evrakı üzerinde “er” seviyesine indirildi. Akılları sıra, manen yaralayacak, gururlarını inciteceklerdi.

*

Halbuki, bu damga, aslında, bu dönemin basiretsiz yöneticilerinin alnına vurulmuştu. Çünkü, esir subaylarımız “er mektubu görülmüştür” ibaresini, onur vesikası olarak kabul etti. Şöyle diyorlar mesela, kitabın sunuş bölümünde: “Bu mektuplar karşısında, bütün madalya ve rütbeler kifayetsiz kaldı, kıvanç duyuyoruz, artık hem Mustafa Kemal’in askeri, hem yüce Türk milletinin erleriyiz.”

*

Tüm esirler adına, hava kurmay albay İsmet Çınkı, deniz kurmay albaylar Ender Kahya, Cem Okyay, Yavuz Uras ve Erdinç Altıner tarafından derlenen kitapta... Değerli ağabeyim Uğur Dündar’ın Ataol Behramoğlu’nun Doğu Perinçek’in Tuncay Özkan’ın ve Ümit Zileli’nin de mektuplara dair yazıları var.

*

Bu kitap... Balyoz adı verilen davanın, millet vicdanında beraat ettiğinin kanıtıdır. New York’tan Ardahan’a, Sydney’den Edirne’ye, Berlin’den Erzurum’a, Moskova’dan İzmir’e, Cape Town’dan Ankara’ya, Rio’dan İstanbul’a... Zihniyet akrabalarının, dünyanın en büyük ailesinin, albümüdür. Şartlar her ne olursa olsun, namuslu, cesur kalmayı başarabilen, boyun eğmeyen, ruhen teslim olmayan insanlarımızın, nüfus cüzdanıdır. Aynı zamanda... Geleceğimize sahip çıkmaktır.

*

Ayakkabı kutuları yüzsüzlüğünde...
Bu kitabın bütün geliri, fırsat eşitliğinden faydalanamayan çocuklarımızın eğitimine harcanmak üzere, Çağdaş Yaşamı Destekleme Derneği’ne bağışlanmıştır.