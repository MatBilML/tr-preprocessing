*

Kuyruklu yalan bu!

*

Eritre var.

Benzin fiyatı bizimle aynı.

*

Afrika’da Eritre.

İleri demokrasi ülkesidir.

İktidar partisinin adından belli:

“Adalet ve Demokrasi Partisi...”

Başka parti yok zaten.

Tek parti yönetiyor.

1995’te çok partili seçim yapacaktı.

Seçimi iptal ettiler.

2001’e ertelediler.

2001’de bütün gazeteler kapatıldı.

Hükümeti eleştirenler tutuklandı.

Parti kuranlar içeri tıkıldı.

Güya milletvekilleri var.

Cumhurbaşkanı da.

Vekilleri cumhurbaşkanı seçiyor!

Kendin pişir kendin ye yani.

Bildiğin, kabile devleti.

Ortalama çocuk sayısı, 6.

Resmi dili yok.

Herkes kafasına göre konuşuyor.

Vize sorunu da yok.

Çünkü, ülkeden çıkmak yasak.

Halkı çok mutlu.

Futbol milli takımı geçen sene Kenya’da düzenlenen turnuvaya gitti, takımı geri getiren uçaktan sadece teknik direktör indi, futbolcuların alayı kaçtı.

Bizi çok seviyorlar.

Sırf son üç ay içinde bin küsur Eritreli, Türkiye üzerinden kamyon kasalarında Avrupa’ya kaçarken enselendi.

Orada elçiliğimiz yok.

Onların da burda yok.

Ama, ortak paydamız çok.

El Beşir mesela...

Uluslararası Ceza Mahkemesi tarafından görüldüğü yerde tutuklanması için aranan Sudanlı soykırımcı, bi bize gelebiliyor, bi de Eritre’ye... Bi tek bu iki ülkede tutuklanmıyor.

*

Evet, bizim benzin fiyatı yeryüzündeki 193 ülkeden daha pahalı olabilir. Ama, eğriye eğri, doğruya doğru... Eritre gibi ileri demokrasi ülkesiyle kafa kafaya olması az şey midir?
NOT: Yalakalık da zor zanaatmış hakikaten; tecrübe istiyor, kıvraklık istiyor, el çabukluğu istiyor... Bakın, kırk yılda bir hükümetimizi pohpohlayayım dedim, yetiştiremedim iyi mi! Ben yazıyı bitirip noktayı koyana kadar, 9 kuruş daha geçirdiler, Eritre’yi de solladık.