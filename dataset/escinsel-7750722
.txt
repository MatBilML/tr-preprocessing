Elimizi verince, kolumuzu kaptıracağımızı tahmin ediyorduk... Fazla iyimsermişiz!

*

Şaka bir yana...

AB’den gelen "reform" önerilerine, ne istenirse istensin, hep aynı tepkileri veren büyüklerimizin laflarını alt alta sıralayınca, şöyle bir tablo çıkıyor ortaya...

*

Erdoğan: "Müzakere etmekte sakınca yok... Neyi verip, neyi veremeyeceğimize, Meclis karar verir."

Gül: "Reformları onlar istediği için yapmıyoruz, halkımızın ihtiyacı olduğu için yapıyoruz."

Ali Babacan: "Dünya bizi gıptayla izliyor, çünkü bu açılımlarla Ortadoğu’ya köprü olacağız."

Baykal: "AB açıkça ’gelin bir ilişki kuralım ama ben bu ilişkinin nikáhla biteceğini garanti edemem’ diyor... Tamam, her ilişki nikáhla sonuçlanmaz. Ama bir ilişkiyi kurarken, en başından ’bu ilişki nikáhla bitmez’ diyorsanız, asıl niyetinizin ne olduğu bellidir."

Devlet Bahçeli: "Dayatmayla olmaz."

Ahmet Türk: "Süreci destekliyoruz."

Mehmet Ağar: "Kimse kendine mal etmeye kalkmasın, bu reformlar Türkiye’ye bahşedilmiş lütuf değildir, anasının ak sütü gibi helaldir."

Zeki Sezer: "Karşı değiliz... Hatta geçmişimize bakarsanız, Türkiye’yi bu konuma getiren asıl parti biziz."

Süleyman Demirel: "Korkmamak lazım... Münasebetlerimizi daha müspet hale getirir, imajımıza katkısı olur."

Erkan Mumcu: "Her istediklerini hemen vermeyelim, kapımıza getirtip yalvartalım."

Doğu Perinçek: "Teslimiyetçi bir girişe karşıyım, teslim olursak, bu işin bağımlısı oluruz."

Necmettin Erbakan: "Siyonist bunlar."

Murat Karayalçın: "Referanduma gidilmeli, kararı halk versin."

Köksal Toptan: "Perspektifimizde sapma yok, aksine, ne yapmak lazım geliyorsa, titizlikle yapılmalı."

MGK bildirisinde, "Üyelik hedefinin aynen korunduğu, bu bilinçle, gerekli adımların hiç zaman geçirilmeden atılacağı" belirtildi.

Cemil Çiçek: "Bu neviden kararlar, getirisi-götürüsü yönünden ele alınmalı... Gölü görmeden, paçayı sıvamamak lazım. Evvela gölü görmemiz, derinliğini bilmemiz lazım."

Çiller: "Açın Türkiye’nin önünü."

Mesut Yılmaz: "AB için gerekirse kendimi feda ederim."

*

Ne diyelim...

Memleket için hayırlısı neyse, o olsun.