Eşref-i mahluk odaklı anayasa hazırlayan arkadaşlar, darağacı kurup eşref-i mahlukat’ın boynuna halat doladı, önce boğup, sonra testereyle gırtlağına dalarak, kafasını koparttı. Hani sık sık “eşref-i mahlukluk öldü mü be abi” filan denir ya... Sizlere ömür. Merhumun cesedini dinamitle havaya uçurarak ortadan kaldırabilirlerdi ama, eşref-i mahlukluğa sığmaz, eşşek-i mahlukluğun alemi yok diye, öyle yapmadılar. Kadavrasını matkaplarla delik deşik edip, alttan alttan kazmalarla girişiyorlar eşref-i mahlukat’a, dizlerine dizlerine... “Canlı” yayında gördüğüm kadarıyla, gözleri oyulmuş, sağ kaval kemiği kırıldı kırılacak, sol kolu da dirsekten kopmak üzere... (Kan man akmadığı için minik eşref-i mahlukların seyretmesinde sakınca yok, ancak, testislerin burularak kopartılma
anının sansürlenmesinde fayda var...) İnfazı seyretmeye koşan eşref-i mahlukların kafasına eşref-i mahlukat’ın organları düşmesin diye, idam sehpasının etrafı kordona alındı... Ki, aman diim eşref-i mahlukat çırpınırken eşref-i mahluklara bi zarar vermesin. Elleri ayakları, memeleri baldırları filan, parça parça 18 parçaya ayrılacak, dörtkollu vinçlerle cenaze kamyonlarına yüklenip, doooğru belediyenin morguna defnedilecek.

*

- Nasıl bilirdiniz?

- Eşref-i mahlukattı garibim, yazık oldu.

- Bi daha düşünün isterseniz, çıkışta avanta helva dağıtılacak...

- Helal olsunnn!

- Gömün.

*

Aynı dakikalarda...

Eşref-i mahlukat anıtı infaz edilmesin derken, eşref-i mahluk müsveddesi esfel-i safilin tarafından karnına tırtıllı bıçak saplanan eşref-i mahluk, hastanede basın toplantısı yapıyordu. Karaciğeri yırtılmış, onikiparmak bağırsağı delinmiş, damarlarını zor dikmişler. Eşref-i mahlukat anıtını esfel-i safilin’e benzeten eşref-i mahluk hakları ödüllü başbakanımıza sitem etti. Lafı eşref-i matbuat’ın linç çığlıklarına getirip, eşref-i mahlukluğumdan utandım dedi.