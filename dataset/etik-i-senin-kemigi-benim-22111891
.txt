Alışveriş çeki dağıtıyorlar.
Çeyrek altın dağıtıyorlar.
Buzdolabı dağıtıyorlar.
Evinde çeşmesi bile olmayan kadıncağıza bulaşık makinesi verdiler, götürüp ahıra koydu.
Makarna dağıtıyorlar.
Bulgur dağıtıyorlar.
Hiç unutmam, atv haber’in genel yayın yönetmeniydim, bir büyükşehir belediyesi’nin 600 bin gıda kolisi dağıtacağı açıklandı. Duyduk ki, rakip kanal, büyükşehir belediye başkanı’nı canlı yayına çıkaracak. Bize ne başkan’ın ne söyleyeceğinden birader... Biz koli’yi canlı yayına çıkardık. Uzunca bi masa kurduk stüdyoya, koli’dekileri masaya serdik, işte görüyorsunuz sayın seyirciler, bu kadar ayçiçek yağı var, şu kadar pirinç var, sucuk var, şeker var, helva var, el sabunu bile unutulmamış filan, anlattık, cümleten afiyet olsun diye bitirdik yayını... Ertesi gün, reytingler geldi ki, koli’si, başkan’ın kendisinden dört misli fazla seyredilmiş; sayın ahalimiz, veren’i değil, verilen’i merak etmişti!
Ampul dağıtıyorlar.
Halı dağıtıyorlar.
Kalem-defter dağıtıyorlar.
Ayakkabı dağıtıyorlar.
Külot dağıtan bile oldu.
İzmirliler gâvur ya...
Opera bileti dağıttılar orda.
Muş’ta kızak dağıttılar.
Bir belediye başkanı, belediyenin internet sitesinde “son yolculuğa yardım” başlığıyla şu hizmetini müjdelemişti: “Vatandaşlarımızın cenazelerini ücretsiz olarak yerinden alacak, yıkayacak
ve kefene saracak olan gasilhane ve morgumuz törenle hizmete açılmıştır.”
E güle güle kullanın bari.
İyi günlerde.
Bir başka belediyemiz ise, “belediyemizin mezarlığından kesilerek, sobaya girecek şekilde hazırlanmış ve paketlenmiş odunlar, evlere ücretsiz olarak itinayla teslim edilmektedir” diye duyurmuştu.
Paketli odun.
Sobaya girecek şekilde.
İtinayla.
Basın toplantısı düzenleyip, gazetecilere avanta cep telefonu ve faturalarını kendisinin ödeyeceği sim kartlarını dağıtan belediye başkanı bile gördü bu memleket... Sırıtarak alan gazetecileri de gördü.
*
Ve, avantalarla demokrasinin şanzımanı dağıtılırken, gıkını bile çıkarmayan aynı memleket...
Şimdi utanmadan, mebuslara verilen 12 bin liralık hediye rüşvet midir, değil midir, onu tartışıyor.
*
Açık söyleyeyim...
Rüşvet değildir.
Böyle başa böyle taraktır.
Men dakka cukka’dır.