Rüşvet alan başkan...

Arazi kapatan bakan.

Şu, aslında hırsız...

Öbürü, rantçı.

Bak bu, arsasının belgesi...

Bu da, sakladığı villa.

*

Keşke hep seçim olsa.

*

Beş yıl şak şak şak alkışladığımız

adamların, sandığa beş gün kala

ne mal olduklarını öğreniyoruz...

*

Peki ya bizim cenah?

*

Mesela, bir yandan Atatürkçü görünüp, bir yandan Deniz Baykal’a giydiren köşe yazarı arkadaşın eşi, Deniz Baykal tarafından partiden şutlanan bir belediye başkanının yanında çalışıyor mu?

*

Ünlü bir habercinin oğlu, bazı belediye başkanlarının (ki, benim bildiğim dört tane) halkla ilişkiler faaliyetini yürütüyor mu?

*

Bir büyük gazetenin Ankara ilavesinde, (Türkiye’nin en büyük sürprizini gerçekleştirirse hiç şaşmayacağım) MHP adayının aleyhinde manşetler atılıyor... Ve, bu gazete malum kişi tarafından 50’şer bin 50’şer bin satın alınıp, sokaklarda bedava dağıtılıyor mu?

*

Hayali ihracatçıyla iş tutup, katakulliyle tabak ithalatı yapan, sonra da utanmadan, siyasetin nabzını tutarken basın meslek ilkelerine özen göstermemiz gerektiğini hatırlatan duayen abimiz kim?

*

İzmir’de CHP adayı olmak için kulis yapan ve o sırada gazetedeki köşesinde, Türkiye’nin en namuslu insanlarından biri olan büyükşehir belediye başkanını yerden yere vuran gazeteci kim?

*

"Ben sana bi belgesel yapayım" deyip de, "Sağol, istemem" cevabını alınca, "Bu başkan kültür tanıtımı adı altında, aslında seks turizmine gitti" diye döşenen araştırmacı-yazar kim?

*

Yerel seçim programı ayaklarıyla, kel alaka şehirlerin başkan adaylarını ekrana çıkaranlar... "Uzay üssü kurma projenizi çok beğendim’’ filan gibi, saçma sapan röportajlar yapanlar...

Kelle başına kaç para alıyor?

*

Herkes hortumcu peşinde...

Pipetçiler iş başında!

*

Gerçi bu tür rezillikleri yazıp, basın ahlak şeysine karşı ayıp etmemek lazım ama, kendi kendime teessüf ederim artık... Kınıyorum kendimi.