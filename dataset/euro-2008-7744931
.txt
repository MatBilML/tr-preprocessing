"Gariban memur şehri" bilinen Ankara’nın 4 takımı var; "zengin sanayi şehri" bilinen İzmir’in hiç takımı yok. İzmir efsanesi Göztepe’yi, Antepli işadamı satın aldı. Kayseri 2 takımı taşıyabiliyor; koskoca Adana 1 takımı taşıyamıyor. Eskişehirspor’a sihirli değnek değdi. Bir zamanların Samsun’u, Aydın’ı, Diyarbakır’ı, Malatya’sı yok; Çanakkale’si kayıp... Kocaeli, Sakarya aşağıda... Sivas, Konya, yani İç Anadolu zirveye oynuyor. Karadeniz ite kaka.

*

Niye?

Çünkü, para el değiştiriyor.

Yeni nesil hırs, dinamizm, heyecan ve özgüven, "servet haritası"nı yeniden şekillendiriyor.

Sıklet merkezleri kayıyor.

*

Şimdi hadi gelin...

Euro 2008’e bakalım.

*

Avantadan katılan ev sahiplerini çıkar; finallere gitmeyi başaran 14 takımın 5’i eski "demirperde..."

7’si "tembel" bilinen Akdenizli.

Avrupalı olmayan Akdenizliler, yani, Cezayir, Fas, Tunus olmasa, Fransa takım bile çıkaramaz; neredeyse "milli beyaz"ları yok.

Almanya desen, Polonya-Macar kökenli yıldızlarıyla direniyor, yarısı devşirme; çocuklarımıza yalvarıyorlar Alman milli olsunlar diye.

İddia ediyorum; Sırbistan ve Ukrayna farklı gruplara düşseydi, Hollanda ve İsveç elenirdi.

Öbür taraftan...

İngiltere yok; zaten İngiltere’nin en havalı takımı, Rus’un... Olmazsa olmaz kabul edilen Belçika, yok. İskoçya yok. Dünya kupalarının değişmez takımı İrlanda yok. Avrupa Şampiyonu Danimarka yok. Norveç’i biz ayıkladık.

*

Nedir futbol?

Finanstır; onun için işadamları eşek yüküyle para ödeyip, Pele’yi konferansa getiriyor, dinliyor... Hırstır, dinamizmdir, özgüvendir.

*

Demem o ki...

Avrupa’da para el değiştiriyor.

Kanıtı, Euro 2008.

Yeni nesil hırs, dinamizm, heyecan ve özgüven, "servet haritası"nı yeniden şekillendiriyor.

Sıklet merkezleri kayıyor.

*

Yeni bir dünya kuruluyor.

Kardeş Bosna’nın nasıl seve seve bize yattığına... Rusya, Polonya, Romanya, Hırvatistan, Yunanistan’ın Eurovision’da birbirlerine nasıl abartılı puanlar verdiğine bakarsak, kavramamız daha kolay olur sanırım.

Avrupa’yı Avrupa yapan "orta" ve "kuzey" büzülürken, "güney" ve "doğu" genişliyor.

Almanya, İngiltere, Fransa, Danimarka, Belçika yaşlandı, kemik erimesi başladı; değil gol atmak, topa vuracak halleri kalmadı.

*

Futbol "top"una bakınca, "küre"selleşmede gördüğüm budur.

*

Ve...

Boş alanlara hızla kontratak yapmak varken, hálá bunların yedek kulübesinde oturmak, hálá forma beklemek, hálá taktik almak... "Ters köşeden 90’a taktık" falan deniyor ama, "kazma topçu"luktur.