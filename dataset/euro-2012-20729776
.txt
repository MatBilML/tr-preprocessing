Dünya Kupası’nın kâhiniydi. Almanya’daki sualtı müzesinin uyanık yöneticileri, Paul’ün maç sonuçlarını tahmin edebildiğini, final dahil,
hepsini denk getirdiğini iddia etmişti. Vay be filan derken, nazar değdi. Ortalama
ahtapot ömrü üç seneyken,
iki yaşında vefat etti.
Haliyle... Almanya’nın dünya çapındaki bedavadan reklamı örnek oldu, moda haline geldi.
Euro 2012’nin ev sahiplerinden Polonya mesela... Önce papağan’ı denediler. Gel gör ki, İspanya diyorsun, İspanya diyor, Hollanda diyorsun, Hollanda diyor, ne söylersen onu tekrar ediyor. Baktılar olmuyor, eşek denediler. İki kale koydular, hangisine giderse, öbürü gol atmış sayılacak. Eşek, gaztecilerin yanına gitti iyi mi! E turnuva başlamak üzere... Mecburen, hiç olmazsa top görünce tekme atan fil’i kâhin ilan ettiler. En büyük problem, kırmızı’yı sevmiyor, ittiriyorlar kaktırıyorlar, Polonya topuna girmiyor. Açılış maçı için illa Polonya topuna vursun diye ısrar edip, burnuna sürttüler, topu yedi... Fil’e kalırsa, İrlanda şampiyon.
Öbür ev sahibi Ukrayna ise... Tilki denedi, ıska, koyun denedi, hikâye, domuz’da karar kıldı. Önüne iki tane yem kabı koyuyorlar, hangisini yerse,
güya o kazanacak. Küçük bi
pürüz var... İlk kabı yediğinde
bahis kuponunu doldurdun, doldurdun, dolduramadın, sen dolduruncaya kadar öbür kabı da yiyor! Rezalet ortaya çıkmasın
diye, üç kap koymuyorlar önüne.
Hollanda martı denedi, ilk
basın toplantısında pırrrr...
Bunun kaçması zor diye apar
topar forma giydirdikleri fil’e
idman yaptırıyorlar. İngiltere, sanırsın Peru’dur, lama üzerinde çalışıyor. Singapur işi sağlama bağladı, altı tane balık ayarladı, birinden birinin illa ki tutturduğu öne sürülüyor. Almanya, bu sefer fare denedi ama, o fare Oscar ödülünü kazanacak filmi bilemediği için prestiji sarsılmıştı, semender’e yöneldiler. Semender tercih kutusuna gidene kadar maç bitiyor maalesef, olmadı, inek ilan ettiler. İneğin tek sorunu, sadece Bayern formasına yürüyor. İspanya’nın kâhini susamuru... Gerçi henüz açılış maçı tahminine bile ikna edemediler ama, olsun. Portekiz, Paul’ün kuzeni diye Paulo isimli bi ahtapotu kakalamaya çalışıyor. Fransa’nın kâhin fino’suna göre, Fransa’nın elenmesi gerekiyordu. Tayland’ın denizaslanına göre, Tayland’ın zaten Dünya Kupası’nı kazanması gerekiyordu.
Velhasılıkelam.
Hani hep merak ediyorsunuz ya, n’olacak bu gidişin sonu diye... Bilemem. Ama, şurası kesin.
Siz siz olun, böyle gelmiş böyle gider’i tekrar eden papağan’lara kanmayın, eşek’lere, fare’lere kulak asmayın, tilki’ye güvenmeyin, koyun’ları fino’ları ciddiye almayın.