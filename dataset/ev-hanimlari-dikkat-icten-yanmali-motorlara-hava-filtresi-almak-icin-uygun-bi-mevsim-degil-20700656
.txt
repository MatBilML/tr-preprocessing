*
TÜİK’in resmi verilerine göre...
*
Şemsiye mesela.
Ucuzlamış.
Hemen alın bence.
Plajda açarsınız.
Mayo yerine...
Çizme giyin.
Battaniye fiyatı da cazip.
Ağustosta sarınırsınız.
*
Dondurma, ocak-şubat aylarında uygundu, bugünlerde hem pahalı, hem de çabuk eriyor, kışın yalayın... Limon yüzde 30 zamlanmış, pas geçin, ucuzlayana yönelin, salataya lokum koyun.
Sıkın, lokumata yapın.
*
Kitap kazık, boşverin.
Tuvalet kağıdı ehven.
Onunla idare ediverin.
*
Diş hekimi tarifesi yanına yaklaşılacak gibi değil... Allah’tan veteriner makul.
*
Türban her mevsim ucuz.
Takın.
Etek her mevsim pahalı.
Sakın.
*
Tayyare bileti yükselmiş.
Vapurla uçun Van’a.
Hazır, yurtdışı turları yarı fiyatına inmişken, çekin emekli maaşınızı, New York’a gidin, ordan Milano’ya geçin, ver elini Barcelona, çocukları da Amsterdam’a gönderin.
*
Senin ev sahibi Londralıysa, orasını bilemem, burdaki ev kiraları zamlanmamış, ev kiraları!
*
Mezara mı götürücen bu kadar parayı... Bak, TÜİK’e göre, inanılmaz gerilemiş mücevher fiyatları... Yengeye al şöööle, kuru soğan büyüklüğünde bi pırlanta, yakışır parmağına.
*
Yumurta da acayip ucuzlamış, ki... Ucuzladığı, cep harçlığı bile olmayan gençlerimizin teşekkür mahiyetinde bakanlarımızın kafasına atmasından belli.
*
Ev hanımlarını mutfak ihtiyaçları konusunda özellikle uyarıyorum, içten yanmalı motorlar için hava filtresi
yüzde iki zamlanmış, almayın. Çok zaruriyse tülbentle halledin.
*
Alüminyum levhaların endeksi de çökmüş adeta... Bu fiyata bulmuşken, kaçmaz, oturma odasına sağa dönülmez levhası taktırdım, tuvalete de taşıt giremez’i astım, misafirler pek memnun.
*
Benzin ucuzlamış iyi mi!
Kuruş muruş değil ha...
Yüzde yedi.
Hâlâ utanmadan, dünyanın en pahalısı filan diye yazıyor bazı şerefsizler... Gözleri var görmezler diyeceğim ama, gözüne gözlük zamlanmış maalesef.
*
Halbuki, dün bizim gazetede manşetti. Gördüğünü iki katı büyüten, iki lokma yiyince, iki tabak yemişsin gibi hissettiren, büyüteçli gözlük icat etmiş Japonlar... Avanta kömür yerine bu gözlükten verdin miydi, sen asıl o zaman gör ahalimizdeki ziyafeti, afiyeti.