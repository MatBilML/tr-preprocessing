*
Dolandırıcılıktan aranan Jet Fadıl, memlekete VIP kapısından giriş yaptı, “Türkiye seninle gurur duyuyor” diye alkışlandı, milletvekili seçildi, bilahare tutuklandı, yattı, hapisten çıkarken “Türkiye seninle gurur duyuyor” diye alkışlandı.
*
Mehmet Ali Ağca’yı sokağa saldılar, yoluna güller döküldü, “Türkiye seninle gurur duyuyor” diye bağırıldı. Sonra pardon dediler, yanlış hesaplamışız dediler, Ağca’yı yeniden içeri tıktılar. Sonra gene günleri doldu dediler, gene sokağa saldılar, yoluna karanfiller döküldü, “Türkiye seninle gurur duyuyor” diye bağırıldı.
*
Kerkük’e karışırsanız, biz de Diyarbakır’a karışırız diye, Türkiye’ye posta koyan Barzani, AKP kongresinde onur konuğu yapıldı, konuşmak için kürsüye çıkarken “Türkiye seninle gurur duyuyor” diye tempo tutuldu.
*
Polat Alemdar üniversitede konferans verdi, salon inim inim inledi:
“Türkiye seninle gurur duyuyor.”
*
Hakan Şükür ben aslında Türk falan değilim dedi, “Türkiye seninle gurur duyuyor” manşetleri atıldı.
*
Yaptığınız eylemi s...yim, vatan hainleri, meydanı Ermenilere bıraktınız, Allah belanızı versin çapulcular diye tweet’ler atan güreşçiye “Türkiye seninle gurur duyuyor” adıyla Facebook sayfası açıldı.
*
Oğlu tutuklanan ekonomi bakanı, oğlu tutuklanan içişleri bakanı, oğlu gözaltına alınan toki bakanı ve adı rüşvet iddiasına karışan AB bakanı, sanki UEFA kupasını kazanmışlar gibi otobüsün üstüne çıkıp, el ele poz verdiler, ahaliyi selamladılar, sayın ahalimiz de haklarında fezleke hazırlanan bu dört bakanı “Türkiye sizinle gurur duyuyor” diye alkışladı.
*
Aynı otobüsün üstüne çıkarak, haklarında yolsuzluk ve rüşvetten fezleke hazırlanan bakanlarını arkasına dizen başbakan, yedirtmem mesajı verdi. ‘Bakın Muhammed İkbal ne diyor, çok anlamlı, ben diyor, sana yol sormuyorum, arkadaş soruyorum diyor, yol arkadaşınız olmadıktan sonra yolun ne anlamı var, önce yol arkadaşı, sonra yol, işte biz bu yola böyle çıktık’ dedi. Dik dur eğilme, bu millet seninle tezahüratı yapıldı. Tezahüratlar kesilince, bize Bosna’nın duaları yeter, bize Şam’ın duaları yeter, Kahire’nin duaları yeter, Bağdat’ın duaları yeter, bize Myanmar’ın duaları yeter dedi, devamını getiremedi. Çünkü sözleri “Türkiye seninle gurur duyuyor” sloganlarıyla kesildi.
*
Naçizane, kendi payıma...
*
11 senedir anlatılamayanı tırak diye anlatan, gösterilemeyeni şırak diye gösteren, en az üç’ün istifasına, orduya kumpasların itirafına, kısacası, hayırlara vesile olan sayın ayakkabı kutusu...
Yılmaz seninle gurur duyuyor.