Anıtkabir’e oda parfümü sıkıldı. Çankaya Köşkü’nde dip bucak temizlik yapıldı. Cumhurbaşkanımız, vişneli yaprak sarması, peynirli suböreği, içliköfte, tava lagos, deniz börülcesi, enginarlı mantı, safran sosu gezdirilmiş limon kremalı fıstıklı baklava, nevzine ve kaymaklı ayva tatlısı’yla Kayseri mutfağının olmazsa olmazı corvus teneira ve sarafin cabernet sauvignon şarapları ikram etti. Tebememe’ye geçen Obama’ya bizzat meclis başkanımız tarafından gümüş tepside çifte kavrulmuş lokum tattırıldı, turkuaz çini tabak hediye edildi. Normalde meclis’e uğramayan mebuslarımız iki saat önceden yerlerine oturdu, girer girmez ayağa fırlayarak dakikalarca alkışladı, çıkışta hatıra fotoğrafı çektirmek için kuyruğa girdi. Bizimkilerin velkam velkam dediği, Obama’nın selamünaleyküm karşılığı verdiği açıklandı, bilahare, bizimkilerin velkam velkam dediği doğrulandı, ancak, Obama’nın selamünaleyküm demediği ortaya çıktı. İstanbul’a geçen Obama’ya Dolmabahçe Sarayı Müsabihan Köşkü’nde sanat musikisi dinletisi sunuldu, nezaketen ilgileniyormuş gibi yaptı, bu enstrümanın adı ne diye sordu, kanun dediler, ağırlama heyetinden biri espri yaptı, kanun ama meclis’te çıkardığımız kanunlardan değil dedi, Obama gülmedi, havayı yumuşatmak için ut’la country parça çalmaya başladılar, Obama dayanamadı, kalkalım artık dedi. Sultanahmet Camisi’ne geçen Obama, kapıda ayakkabılarını çıkardı, Müslüman âleminin gönlünü fethetti, ağlayanlar oldu, Obama’nın ayakkabıları akşam ana haber bültenlerinde azz sonra’yla duyuruldu, yukardan, yandan, değişik açılardan görüntüleri yayınlandı, 45 numaraydı, mobese kamerasından gösteren bile oldu. Ayasofya’ya girerken, sütunun kenarında oturan sokak kedisini okşadı, şırrak, kediyi canlı yayına çıkardılar, Gli isimli mübarek kedinin şaşı olduğu ve daha önce Ayasofya’yı ziyaret eden Papa tarafından okşanarak kutsandığı anlaşıldı. Tophane-i Amire’de üniversite öğrencilerine konuşan Obama, sanki beş vakit namaz kılıyormuş gibi, ezandan önce bitirelim dedi, duygusal anlar yaşandı, pek takdir edildi. Adanalı kebapçılar, beş koyun keserek yaptıkları beş metrelik kebabı Obama’ya ithaf edip, Beyaz Saray’a gönderdiklerini belirtirken, Bartınlı ev kadınları, belediye önündeki basın açıklamasıyla, först leydi Mişel’e tel kırmalı şal postaladı. Ceyhanlı bi bakkal, haber ajansları aracılığıyla, Obama’nın kızlarına cooker cinsi yavru köpek hediye edeceğini müjdelerken, Sivas esnafı daha atik davrandı, kangal’ın çoktan gönderildiği duyuruldu. Van’ın Gürpınar ilçesine bağlı Çavuştepe Köyü’nde 44’üncü Başkan Obama şerefine 44 kurban kesildi, alınlara sürüldü, davul-zurnayla halay çeken Çavuştepe sakinleri adına siyenentürk’e konuşan Abdülkerim Kulaz, her zaman arkasındayız, çocuklarına da bir gözü mavi, bir gözü sarı Van kedisi hediye edeceğiz dedi. E baktık ki kardeşim, ahali bayılıyor... Obama’nın ninesinin Kogelo Köyü’nden hemşerileri olan ve Kayseri İmam Hatip Lisesi’ne devam eden Kenyalı öğrenciler, ayıptır söylemesi, bizzat benim önerimle, star haber tarafından canlı yayına çıkarıldı, Türkiye sizinle gurur duyuyor diye omuzlara alındı, pastırma yedirildi, gesi bağlarında dolanıyorum’u söylettik, reyting rekoru kırıldı. Ertesi gün... Eşşek yükü uydu parası ödedik, harbi harbi Kenya’nın Kogelo Köyü’nden canlı yayın yaptık iyi mi, Obama’nın teyzesinin görümcesi, halasının bacanağı filan, alayını ekrana çıkardık, dilleri dönmedi, selam diyemediler, salam Türkiye dediler, yemek pişirdikleri kazanları ters çevirip darbuka yaptılar, bi konser, yıkıldı ortalık, gerçi değerli ağabeyim Uğur Dündar gülmekten bülteni sunamadı ama, Ali Kırca’yla Mehmet Ali Birand’ın kendi bültenlerini bırakıp, stüdyolarındaki televizyondan yan gözle bizi seyrettiklerini biliyorum. Samsunlu yerel sanatçı, üzerine Mister Obama kazıttığı kemençeyi ABD Büyükelçiliği’ne gönderirken, Konyalı kunduracı Obama’ya özel ayakkabı imal etti, seçimi kazanırsa bir çift göndereceğim diye kendi kendime söz vermiştim dedi. Vezirköprülü el sanatları öğretmeni, Obama ailesine seccade, yemeni ve Osmanlı yeleği tasarladı. Beyşehirli balıkçılar, air force one’a 6.5 kilo sazan gönderdi, iyi de bunlar yolda kokmaz mı sorusu üzerine, bi şeycik olmaz, strafor kutularda buzladık dediler. Zonguldaklı emekli işçi, Devrek bastonu kargolarken, uzaylı sanatçımız Mustafa Topaloğlu, Hello Obama, hoş geldin başkanlığa, durdur bu savaşları, bitsin artık gözyaşları, geri getir umutları klibini yayınladı, hit oldu. Henüz AKP’ye geçmemiş bulunan Saadet Partisi Genel Başkanı Profesör Numan Kurtulmuş, Obama’ya tebrik telgrafı çekerken, Türkiye Odalar ve Borsalar Birliği Başkanı Rifat Hisarcıklıoğlu, Obama’ya güvendiğini açıkladı. Obama gitmeden okusun diye, yalaka bi kamuoyu araştırma şirketine anket yaptırıldı, Bush’tan yüzde 90 oranında nefret eden sayın ahalimizin Obama’yı yüzde 99 oranında sevdiği tespit edildi, yalaka gaztelere manşet yapıldı.
*
Netice?
Eyyy Obama...
Gör bunları filan.
*
Müstahak birader.
Müstahak.