*

Gündüz habere koşuyor, akşam mesai bitiminde, benim gibi çömez bir başka arkadaşımla oturuyorduk bilgisayar başına... O arkadaşımın babası doktordu, o nedenle "Profesör Susan Steward" olma görevi ona verilmişti... Henüz "Profesör Mehmet Öz sektörü" gelişmediği için, "Fındık yiyin, ıspanak suyu için, amuda kalkın" gibi sağlık tavsiyelerini o yazıyordu.

*

Aslında şükrediyordum... Çünkü bir başka çömez arkadaşıma, at yarışı tahminlerini yazması için "Beyaz Yele" olma görevi verilmişti!

*

Neyse...

Hangisi Terazi’dir, hangisi Yengeç’tir bakmadan, Allah ne verdiyse döşeniyordum, "Negatif ilişkilerden uzak durun, bugün bir sürprizle karşılaşacaksınız, kıskanılıyorsunuz, Jüpiter’in etkisine dikkat" falan... Oğlak olduğum için, bir Oğlak yazıyordum, aklınız durur, herkes Oğlak olmak istiyordu. Müdür Balık’tı... Ne karaktersizliği kaldı Balık’ın, ne cimriliği, cinsel sorunları olduğunu yazıyordum... Meğer, okuyormuş, bi akşam üstüme saldırınca, kendi kaderimizle oynamamak için, değiştirdik tabii Balık’ın kaderini.

*

2 sene kadar yazdım falları, burçları...

Son 6 ay rüya işine girdim.

Neticede, sarı basın kartım geldi, altıma da yeni çömez... Çayda dem, meslekte kıdem, kurtuldum.

*

Diyeceksiniz ki, e-ee?

E’si şu.

*

Gazeteciliğe başladığım şehirde pek meşhur bir medyum var şu sıralar... Vergi levhalı, fişli faturalı, resmi yani... Elini eline koyuyorsun, gözüne bakıyor, başlıyor anlatmaya... İstersen geçmişten, istersen bugünden, istersen gelecekten.

*

Gelen gidenin haddi hesabı yok.

En son kim geldi biliyor musunuz?

Bir başka büyük şehrin, pek meşhur,

pek medyatik Emniyet Müdürü!

*

Peki, ne sordu?

Başı kesilen ve katili bir türlü bulunamayan kızcağız var ya... Onun akıbetini!

*

Medyumluk böyle bi şey işte...

Bulaşıcı.

Bakın, hangi emniyet müdürü olduğunu yazmadım ama, şak diye bildiniz kim olduğunu...