3 saattir aynı enseye bakıyorum...

Önümdeki adamın ensesine.

Yüzünü görsem, tanımam.

Enseyi nerde görsem tanırım artık.

*

Bire tak, boşa al...

Bire tak, boşa al...

Bire tak, boşa al...

15 senedir İstanbul’dayım.

Sol bacağım sağ bacağıma oranla 4 santim daha kalın... Debrijaya bas bırak bas bırak, futbolcu baldırı gibi oldu.

E baktım olacak gibi değil...

Otomatik vitese geçtim.

Sağı çalıştırıyorum şimdi.

*

Yanımda gıcır gıcır Range Rover

var, 250 bin dolar, gidemiyor...

Onun yanında üçüncü el Spring

var, 5 bin lira, gidemiyor...

Mao bile sağlayamadı bu eşitliği!

*

Otobüs desen...

İnsan olarak biniyorsun.

Sardalya olarak iniyorsun.

Beynin oluyor kumpir.

*

36 ayda yaptık bu köprüyü.

Sıfırdan, komple, sadece 36 ay...

2 ayda 2 şeridini tamir edemiyorlar.

*

Ya 3’üncü köprü?

72 aydır krokisini bile çizemediler.

*

Tayyip Erdoğan’dan beri, 15 senedir

aynı zihniyet yönetiyor İstanbul’u...

Senelik bütçesi 10 milyar dolar...

"Öbürleri koyun bile güdemez"

diyenlerin, 150 milyar dolarla

yapabildiği, işte bu.

*

O nedenle...

Hiç boşuna basmayın kornaya.

*

Hani, pet şişede su, káğıt mendil, şarj

aleti filan satıyorlar ya otomobillerin

arasında... Ot da satsın o arkadaşlar.

Yolun açılmasını beklerken, geviş

getirelim bari, sakinleşelim.