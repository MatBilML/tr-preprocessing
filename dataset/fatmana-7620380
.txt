*

Sonra da cevabını vermiştim...

"Yukarıdaki şartlara uyan kişi, Sakarya Valisi Nuri Okutan... Türkiye’de pek çok vali ’Ne yaparım da, altıma bir tane daha Mercedes makam otomobili çekerim’ diye kafa yorarken... Bu vali, ’Ne yaparım da, bir tane daha çocuğun okumasını sağlarım’ diye kafa yoruyor.

Soyadı üstünde, Okutan...

Vehbi Koç Vakfı, 100 bin dolarlık ödülünü, eğitime katkılarından ötürü Vali Okutan’a verdi.

Anasının ak sütü gibi helal.

Güle güle harcasın diye verildi.

Ne yaptı Vali Okutan?

Kendisine verilen bu parayı, kendisi ve ailesi için harcamadı. Tek kuruşuna dokunmadı.

Okul yaptırıyor, okul...

100 bin doları bağışladı!"

*

Aradan 10 ay geçti...

Ben, Hürriyet’e geldim. Vali, Trabzon’a gitti. Ve, o okul bitti; açılıyor.

*

İsmi, Fatmana Anaokulu...

Nuri Okutan’ın anacığının ismi.

Oğlunun ödül aldığını duyduğunda, Isparta Eğirdir’deki Fatma ana, "Bilirim, benim oğlan, o parayı çocuklara harcar" demişti. Haklıydı.

Şimdi cennetten seyredecek, okulun açılışını... Çünkü Fatma ana, evladının ödül almasından kısa süre sonra vefat etti, maalesef.

*

Vali Okutan, ödülü alır almaz, 14 Şubat’ta başlatmıştı inşaatı... Pek çok firma, "tuzum bulunsun" dedi, ücretsiz mal verdi. Vehbi Koç Vakfı da, bu onurlu tavrı daha da desteklemek için, Semahat Arsel aracılığıyla, 50 bin lira daha gönderdi.

100 öğrenci kapasiteli.

Villa tarzı, tek katlı.

Masallardan fırlamış adeta...

Rengárenk.

Yavrularımızın gözleri gibi...

Pırıl pırıl.

Yemek odası var.

Oyun odası var.

Bahçesi, ağaç dolu, çiçek dolu... 3 bin 500 metrekare içine oturmuş; 450 metrekare kapalı alan.

Adres...

Yenikent Camili Mahallesi, Osmanbey İlköğretim Okulu yanı, Sakarya.

Tarih...

7 Kasım Çarşamba, saat 14.00.

Tüm Türkiye davetli.

*

Duyduk duymadık demeyin ey ahali... Devenin havuduyla götürüldüğü, her tarafı sapır sapır dökülen sistem, hálá ayakta duruyorsa, Nuri Okutan gibi evlatlarının sırtında duruyor.