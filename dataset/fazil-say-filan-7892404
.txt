Fuzuli bir iş yapalım bugün.

*

Sanırım unutulan şu.

Türkiye’de...

2 kişiden 1’i Fazıl Say’ı tanımaz.

4 kişiden 1’i piyano görmemiştir.

7 kişiden 1’i piyano nedir, bilmez.

*

İnanmayan, Tarhan Erdem’e anket yaptırsın... Üç aşağı beş yukarı, böyle çıkar.

*

E bu durumda Fazıl Say’ın "giderim" demesiyle, Japon İmparatoru’nun "gelmem" demesi arasında pek bir fark yok.

İster git.

İster gelme.

Ha, Ankaralı Turgut "çeker giderim haaa" deseydi, bir anlamı olabilirdi.

Ne demiş Beethoven?

"Arabada beş, evde on beş."

*

Siz bakmayın, iktidara bindirdi diye, Fazıl şöyle değerli, böyle değerli, diyenlere.

Madem Fazıl Say bu ülkenin en değerli sanatçılarından biridir... O halde neden, bugüne kadar bir kez olsun piyanosuyla manşete çıkmadı da, Hande Ataizi’nin kolunda manşete çıktı?

*

Halbuki...

Mesela yarın sabah.

Bi uyanıyoruz, uzaylılar gelmiş!

İstilaya değil...

Tanışmaya.

Deseler ki bize, "Bin yıldır burada otuyorsunuz birader, ne yaptınız bunca zaman, gösterin de görelim..."

*

Metrobüs göstersen...

Adam zaten uzaydan gelmiş, uçuyor.

Kıtaları bağlıyor diye köprü göstersen.

Komik.

Para desen... Kömür bulgur filan.

Ona ne?

Ne yapabilirsin...

*

Bence, Münir Nurettin dinletebilirsin.

Osman Hamdi gösterirsin.

Yunus okursun.

Mercan’a üfletirsin.

Fona da, Kani Karaca verirsin.

"Etrafın böyle göründüğüne bakma, bir de Ara Güler’in gözüyle bak" dersin.

Hoca Ali Rıza’nın, İbrahim Çallı’nın, Nurullah Berk’in, Fikret Mualla’nın, Bedri Baykam’ın eserlerini dizersin...

Karşısına oturtursun.

*

Fazıl Say’la tanıştırırsın.

*

Ama dedim ya, uzaylılar gelirse.

Yeni bir Atatürk gelmeyeceğine göre...

Uzaylılar gelene kadar Kahtalı Mıçı ile idare ediverin.

Ev alın bu arada...

Araba alın, dolar biriktirin, altın istifleyin.

Çocuklarınıza bu "değer"leri öğretin.

Sakın tiyatroya, baleye falan gitmeyin.