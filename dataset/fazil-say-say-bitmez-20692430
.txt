*
Biat etmediği için, ha bire mahkemeye verilen, sahneden çok duruşmaya çıkmak zorunda kalan Müjdat Gezen meselesidir.
*
Levent Kırca meselesidir aynı zamanda... Sana ne güzel abim, THY çalışanlarına destek vermeye gideceğine, iktidarı yağlamaya gitseydin daha iyi olmaz mıydı diye sordum, müteahhit bile olurdum dedi.
*
Mehmet Aksoy’un ucube’sidir mesele... Zekâsının önünde ceket iliklediğim Ferhan Şensoy’a “akıl fukarası” denmesidir. Mikrofonu uzattığında doğru bildiğini söylüyor, başımıza iş açıyor diye, Tarık Akan’a, Rutkay Aziz’e, Genco Erkal’a, Zeki Alasya’ya ambargo meselesidir.
*
Bedri Baykam mesela.
Neden bıçakladılar sanıyorsunuz...
Tablolarını beğenmedikleri için mi?
*
Gülriz Sururi’nin servetini Çağdaş Yaşamı Destekleme Derneği’ne bağışlaması... Altan Erkekli’nin, sanat soru sordurur, soru sormayan bireyler yetişsin isteniyor, aldatmaya kandırmaya yönelik politikalar uygulanıyor, demesi... Tuncay Özinel’in sanki başka mevzu yokmuş gibi, Uyan Gazi Kemal’i sahnelemesi... Şu yaşında lay lay lom gezip, malı götürmesi gerekirken, oyuncular sendikası başkanı olan Memet Ali Alabora, mesele değil de nedir?
*
Yıldız Kenter’dir.
Fatma Girik’tir.
Türk parasının sahte olup olmadığını anlamak için ışığa tutarız, eğer içinde Atatürk varsa, o para gerçektir, ne mal olduklarını anlamak için, insanları da ışığa tutun, içinden Atatürk geçmeyen insanlara paye vermeyin, iltifat etmeyin, diyen Ali Poyrazoğlu’dur asıl mesele.
*
Sivil darbe’yi kaleme alan Ataol Behramoğlu’dur. Padişahım Çok Yaşa’yı yazan Muzaffer İzgü’dür mesele... 86 yaşındayım, böyle rezalet görmedim diyen Fikret Otyam’dır.
Nihat Genç’tir.
*
Benim canım Arif Sağ’ımdır, Rahmi Saltuk’tur, işini gücünü bırakıp, işçileri iş, dertlerini dert edinen Edip Akbayram’dır... Mustafa Kemal’i sevmeyenle ahbaplık etmem, yere tüküren, kadın döven beni dinlemesin, sanatçı dalkavuk olmamalı diye haykıran Volkan Konak’tır mesele.
*
Leman’dır Penguen’dir.
Uykusuz’dur mesele.
*
O nedenle, aman diim...
Uykunuza dikkat edin.
Okumayın.
Seyretmeyin.
Dinlemeyin.
*
Toki evi alın bu arada...
Dolar biriktirin.
Altın istifleyin.
Devamlı doğurun.
Çocuklarınıza...
Bu “değer”leri öğretin.
Baleye filan gitmeyin sakın.