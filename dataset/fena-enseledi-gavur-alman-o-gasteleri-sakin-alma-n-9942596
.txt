Gene böyle bi dönem...

Bedii Faik doğruları yazıyor.

Hükümet kızıyor.

E-mail yok o zamanlar...

Telgraf geliyor gazeteye...

Hükümetçiler göndermiş:

"Senden nefret ediyoruz,

yazdıklarını okumuyoruz,

gazeteni de bundan sonra

sadece tuvalette kullanacağız!"

Bedii Faik ertesi gün şunu yazıyor:

"Aman aynen devam edin;

bu sayede gün gelir,

kıçınız başınızdan akıllı olur!"

*

Durum üç aşağı beş yukarı, budur.

*

Velev ki, istediğin oldu...

Ahali gazete okumayacak...

Elektrik faturası ne olacak peki?

Doğalgaz faturası?

En cahili bile okuyor...

Orada bangır bangır yazan gerçekleri nasıl sansür edeceksin?

*

Etiket okur bizim millet, mesela...

Milyon kere enflasyon düştü de.

Çarşıda pazarda öyle mi yazıyor?

Tekzip ediyor.

*

Veya, işçi-memur-emekli.

Gazete okumasa bile...

Veriyorsun maaş bordrosunu...

Yedi sülaleye okuyor!

*

Özetle.

Bence Başbakan’ın bizim grubu hizaya sokması yetmez... Faturaları, etiketleri, bordroları da Sabah Gazetesi’ne hazırlatmalı...

Misal, alıyorsun elektrik faturasını, Mehmet Barlas’ın gülümseyen fotoğrafı; "Hadi gene iyisin" yazmış.