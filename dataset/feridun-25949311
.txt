Kendi mal varlığı beyannamesini güncelledi, CHP’nin internet sitesine koydu.
*
Olan gene Feridun’a oldu!
*
Cümle âleme teşhir edildi... Kılıçdaroğlu’nun evi var, kooperatif hissesi var, otomobili var, tabloları var, Feridun’dan da yedi bin lira alacağı var.
*
Kim bu Feridun derseniz?
Kemal’in 40 senelik arkadaşı.
10 sene önce filan işleri bozulur, dara düşer, paraya sıkışır, Kemal “üzme canını” der, gider bankaya, yedi bin lira kredi çeker, Feridun’a verir.
*
Malum, burası Türkiye... Memleketi soyanları alkışlarlar, namuslu insanların peşine dedektif takarlar. O nedenle, Kemal çektiği krediyi buhar etmediğini, borç verdiğini göstermek için, mecburen, mal beyanının alacak hanesine yazar. Ki, yarın öbür gün “vay vay vay, nerde bu para Kemal efendi” demesinler diye.
*
Maalesef, Feridun vaziyeti düzeltemez, borcunu ödeyemez. Kemal, canın sağ olsun der. Ancak, giren girdi. Mal beyanına Feridun’u yazmaya devam eder. Yazmasa, başı derde girer... O borcun silinmesi için, Feridun’un yedi bin lirayı banka yoluyla Kemal’in hesabına yatırması gerekiyor. Başka yolu yok... “Para benim değil mi birader, sildim gitti” demekle olmuyor. Kanun böyle diyor.
*
Çünkü bu memlekette...
Hırsızı teşhir etmek suç.
Feridun’u teşhir etmemek suç.
Hırsızın adını yazmak yasak.
Feridun’u yazmamak yasak.
*
Devlete istediğin kadar borç tak, silerler. Vergi barışı ayaklarıyla, paraları bavula doldur, istersen kamyona yükle, getir, nerden buldun diye sormazlar. Uçaklarla kayıt dışı altın taşıyabilirsin, yakalanırsan sorun olmaz, yakalayanı oyarlar.
*
Ayakkabı kutuları, yatak odasında para kasaları... Bakanın koluna 700 bin liralık avanta saat takılması, dert değildir. Feridun’un yedi bin lirası, takip edilmelidir.
*
Oğluna telefon edip, paraları sıfırla diyebilirsin. Adalet bakanına sipariş verip, mahkemeyi ayarlamasını, Aydın Doğan’ı illa mahkûm ettirmesini isteyebilirsin. Koç’un kazandığı milli ihaleyi iptal edip, kendi adamına verebilirsin, amenna.
Feridun’san çok fena.