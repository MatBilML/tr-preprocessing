Erzurum milli eğitim müdürü.
*
AKP iktidar oldu.
Görevden alındı.
Mahkemeye başvurdu, haklı bulundu, Erzurum’daki görevine
iade edildi.
Şırnak’a gönderildi.
Mahkeme kararıyla geri döndü.
Ankara’ya gönderildi.
Mahkeme kararıyla geri döndü.
Muş’a gönderildi.
Mahkeme kararıyla geri döndü.
Ankara’ya gönderildi.
Mahkeme kararıyla geri döndü.
Kütahya’ya gönderildi.
Mahkeme kararıyla geri döndü.
Çanakkale’ye gönderildi.
Mahkeme kararıyla geri döndü.
İstanbul’a gönderildi.
Mahkeme kararıyla geri döndü.
Ankara’ya gönderildi.
Mahkeme kararıyla geri döndü.
Gene İstanbul’a gönderildi.
Mahkeme kararıyla geri döndü.
Gene Ankara’ya gönderildi.
Mahkeme kararıyla geri döndü.
*
Hapse gönderildi!
Tutukladılar Fevzi’yi.
*
(Tayyip Erdoğan’ın askerlik arkadaşı olan AKP milletvekili adayı, üç defa, Fevzi’nin yerine Erzurum milli eğitim müdürü yapıldı, Fevzi üç defa mahkemeye başvurdu, Tayyip Erdoğan’ın askerlik arkadaşını üç defa görevden aldırdı. Fevzi, milli eğitim bakanlığı müsteşarını şikayet etti, müsteşar efendi görevini kötüye kullanmaktan hapis cezasına çarptırıldı, para cezasına çevrildi, müsteşar efendi AKP’den milletvekili yapıldı. Fevzi, eski milli eğitim bakanı Hüseyin Çelik’i altı defa manevi tazminata mahkûm ettirdi. Fevzi’yi meslekten atmak istediler, ancak, sicil raporunun altı ay birlikte çalıştığı amiri tarafından hazırlanması gerekiyor, Fevzi herhangi bi yerde altı ay çalışamadığı için, rapor hazırlanamadı, meslekten atılamadı! 66 defa soruşturma açtılar, 82 defa müfettiş gönderdiler, rakamları abartmıyorum, gerçekten 66 defa soruşturma geçirdi, 82 defa müfettiş tarafından incelendi, en ufak bi yamuğunu bulamadılar. Tek çare kalmıştı... Erzincan Başsavcısı İlhan Cihaner’i hapse tıkan Erzurum’daki özel yetkili savcı, AKP’nin hayalini gerçekleştirdi, yolsuzluk yaptığı iddiasıyla Fevzi’yi tutukladı. O sırada yetmez ama evet referandumu vardı, Tayyip Erdoğan referandum mitinginde kürsüye çıktı, bizim görevden alamadığımız milli eğitim müdürü şu anda yolsuzluktan içerde dedi, alkışladılar. Fevzi hapisteydi, koğuştaki televizyon açıktı, Tayyip Erdoğan’ın sözlerini duydu, alkışladıklarını gördü. Hayatında ilk defa ağladı Fevzi... 56 gün yatırdılar. Ders almıştır herhalde... Bıraktılar.)
*
Fevzi’yi hiç tanımamışlardı.
Mahkemeye başvurdu, haklı bulundu, Erzurum’daki görevine geri döndü.
Kars’a gönderdiler.
*
11 senelik AKP iktidarında 13’üncü defa sürdüler.
*
Ve, dün telefon etti Fevzi.
Hapse atılmasına sebep olan, dört senedir yargılandığı yolsuzluk davası nihayet sona ermişti. Fevzi tertemizdi. Herhangi bi suçu-kusuru yoktu, iftira atılmıştı, mahkeme resmen tespit etti, delil diye ortaya konulan belgedeki imza, Fevzi’ye ait değildi, haberi bile yoktu, Fevzi’yi yakmak için sahte imza kullanılmıştı. İşin ekstra hazin tarafı... Fevzi’nin eşinin, altın günlerinde biriktirdiği beş adet çeyrek altın vardı, bu beş adet çeyrek altına el konulmuş, dava devam ediyor diye, dört senedir iade edilmemişti. Ebru Gündeş’in kocasına ait malvarlığına bile tedbir koymayan devletimiz, Fevzi’nin eşine ait beş adet çeyrek altına tedbir koymuştu!
*
Sordum Fevzi’ye...
Nerdesin şimdi?
Ankara’dayım dedi.
Ankara’ya göndermişler Fevzi’yi.
*
11 senelik AKP iktidarında 14’üncü defa yani.
*
Morali bozulmasın diye Fevzi’ye söylemedim ama, ben Fevzi’nin yerinde olsam, Fetoculara katılıp Uganda’daki okula giderim, hiç olmazsa, adresim belli olur!
-----------------------------------------------------------------------------------------------------------------------------------------------------------------
NOT:
Beraber Yürüdük Biz Bu Yıllarda, Ankara’da... İmza, bugün saat 13.00’te D&R Tunalı’da... Bu arada, 2013 istatistikleri kesinleşti, eylülde piyasaya çıkan Beraber Yürüdük Biz Bu Yıllarda, sadece dört ayda, 2013’ün en çok satan kitabı oldu. Bu içerikteki kitapların yazılmasına gerek duyulmayacağı bir Türkiye
özlemiyle, cümleten teşekkür ederim.