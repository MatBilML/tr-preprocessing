Lisansı verdin.
Sahaya çıkardın.
Tribünler doldu.
Bijitürk’ten naklen yayınlandı...
90’a taktı.
Maç bitti.

*

Sonra?
Lisansı veren diyor ki:
“Kırmızı kart cezan var.
Forma giyemezsin.”

*

Halbuki...
Ön elemeleri kazandığımız halde
AB Ligi’ne alınmadığımız zaman,
futbolcu başbakanımız ne demişti?

*

“Maç başladıktan sonra kurallar değiştirilmez. Gol nasıl olur, penaltı nasıl olur, hepsi önceden belli... Dürüst olun, tarafsız olun. Yarın öbür gün yüz yüze bakacağız, birbirimize çalım atmayalım.”

*

Üstelik...
Pozisyonda alenen hakem hatası olmasına rağmen, maçı tekrar edeceğine, hükmen mağlup kabul edip, averajı da değiştiriyor, adamın attığı buz gibi golü siliyor, götürüp rakip takımın hanesine yazıyor. Utanmasa, Leyla Zana’yla Emine Ayna’ya ofsayt kaldırıp, 3-0 diyecek.

*

Netice itibariyle...
İmam şampiyon.
Hatip kümeye!

*

Holiganspor ligden çekildi haliyle.

*

N’oolacak bu işin sonu dersen?
UEFA’ya uymadığına göre...
Ulema’ya sor istersen.
- - - - - - - - - - - - - - - - - - - - - - - - - - - - -
90 artı 3 NOTU:
Santrforuyla kalecisi oyundan atılan Hizipspor, hâlâ frikiğe sen vurucan
ben vurucam kavgası yapıyor. Flaş transferinin bonservisini alamayan Kımızspor desen, yenildik ama ezilmedik’e razı... Bunların değil puanını silmek, amatöre düşürsen çıkmaz gıkları.
- - - - - - - - - - - - - - - - - - - - - - - - - - - - -
BİTİRİCİ VURUŞ NOTU:
Dün uçakla Milano deplasmanından dönen ve VIP salonu çıkışında gazetecilere açıklama yapan AKP İstanbul mebusu Hakan Şükür, “milletimizin teveccühüyle Meclis’e gidiyoruz, en büyük projemiz yeni anayasa, bütün insanları kucaklayan yeni bir anayasa yapacağız” dedi. “BDP’nin meclise gitmeme kararını nasıl değerlendiriyorsunuz”
sorusuna ise, “Gündemi pek
takip edemedim” cevabını verdi.