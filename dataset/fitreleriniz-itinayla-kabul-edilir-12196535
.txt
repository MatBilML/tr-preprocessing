6 lira 50 kuruş.

*

Diyeceksiniz ki, insan 6 lira 50 kuruşla iftar-sahur yiyebilir mi? TBMM Lokantası’nda yiyebilir... Üstüne "Revani de getir" demezse, 1 lira da cebine kalır.

*

Geçen sene günlük 6 liraydı fitre.

Bu sene 50 kuruş zam yapıldı.

*

İşçi emeklisine ne zam yapıldı?

Günlük 36 kuruş.

Bağ-Kur emeklisine?

16 kuruş.

*

Nedir fitrenin öbür adı?

Sadaka.

*

Hani sinirleniyor ya yetkililerimiz, "Emekliye sadaka gibi zam yapıldı diyenler yalan söylüyor" diye...

Haklılar. Sadaka bile değil bu.

*

Emekli çocuğuysanız...

Fitrenizi babanıza verin kardeşim!

*

Veya...

Bir başka yol önereyim size.

*

Malum, Ayşe çarşafa girdi, Ertuğrul Özkök de umreye gidiyor. Önümüz ramazan... Ben de, fitre benzeri yardımlarınızı toplamak amacıyla, "Keriz Feneri" adıyla bir organizasyon kurma hazırlıklarına başladım. Henüz kendileriyle konuşmadım ama, Bekir Coşkun’la Uğur Dündar’ı mütevelli heyetine almayı düşünüyorum. Yalçın Doğan güzel Almanca konuşur, Keriz Feneri e.v.’nin başına geçmesini teklif edeceğim... Vergi algı işlerini Şükrü Kızılot’a tuttururuz, sevabına... E konferans ezanlarımızı da Nihat Hatipoğlu okur nasıl olsa.

*

Hazırlayın paraları...

İsviçre’den bir hesap numarası ayarlar ayarlamaz yayınlayacağım, gönderirsiniz... Yok, "Ben hemen vereyim" diyenler için, bavulla, elden taşıma servisimiz mevcuttur.