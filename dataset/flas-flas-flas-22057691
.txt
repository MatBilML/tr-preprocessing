*
Başbakanımız bugün nasıl olsa herhangi bir konuda açıklama yapar diye canlı yayına davet edilen gazeteciler, başbakanımızın bugün yapmadığı açıklamadaki hususları gayet isabetli bulduklarını belirterek, yarın öbür gün yapacağı herhangi bir açıklamaya da, harfiyen katıldığımızı ifade etmek istiyoruz dediler.
*
Programa telefonla bağlanan gazeteciler ise, başbakanımızın yapmadığı açıklamanın detaylarını henüz duymadıklarını, ancak, duysalar bile katılmalarının asla mümkün olmadığını, telefonu kapattıktan sonra yapılması muhtemel herhangi bir açıklamada da, sakıncalı yönler bulduklarını izah ettiler.
*
Birbirlerini faşistlikle, şerefsizlikle ve haysiyetsizlikle suçlayan stüdyodakilerle telefondakilerin seviyeli tartışmasına on dakika kadar kesintisiz müsaade edildi, reyting kıvamına gelince, reklam arası verildi.
*
Reklam dönüşü, son dakka gelişmesini almak üzere, Ankara’ya dönüldü. Çankaya Köşkü’ne yakın kaynakların, başbakanımızın bugün herhangi bir konuda yapmadığı açıklama üzerine, ısrarlı sorulara rağmen sessiz kalmayı tercih ettiği, bu kinayeli sessizliğin Meclis kulislerinde manidar karşılandığı belirtildi.
*
Stüdyoya adeta bomba gibi düşen bu son dakka gelişmesini yorumlamak üzere, ana muhalefet partisi Bitlis milletvekili doçent doktor’a bağlanıldı. Sözlerine ufak bi düzeltmeyle, doçent değil profesörüm diye başlayan milletvekili, Türkiye genelinde üç kişiye sorarak yaptıkları kapsamlı anket neticesinde, halkın neredeyse tamamının başbakanımızın yapmadığı açıklamayı desteklediğini, neredeyse tamamının cumhurbaşkanımızı haklı bulduğunu, geriye kalan neredeyse tamamının ise, ana muhalefeti nifak sokmakla suçladığını, gelinen bu noktayı demokrasimiz adına sevindirici bulduklarını açıkladı.
*
Ana muhalefet partisi milletvekilinin bu sürpriz çıkışı, başkent kulislerinde soğuk duş etkisi yaratırken... Kulağıma gelen son dakka bilgisini aktarıyorum diyen sunucu, yayına az önce katılan kişinin, ana muhalefet partisi milletvekili olmadığını, yalaka bi kamuoyu araştırmacısı olduğunu, ana muhalefet partisinin Bitlis’te milletvekili bile bulunmadığını açıklayarak, kamuoyundan özür diledi.
*
Bu sürpriz gelişme üzerine İstanbul il başkanlığında derhal basın toplantısı düzenleyen ana muhalefet partisi meclis grup başkanı, başbakanın yapmadığı açıklamanın kendilerine yönelik bir komplo olduğunu, canlı yayında yaşananların bunu bir kez daha kanıtladığını belirterek, imkb’yi göreve çağırdı. Ana muhalefet partisinin Ankara il başkanlığında mkyk üyeleri tarafından düzenlenen ikinci basın toplantısında ise, imkb’yi değil, rtük’ü göreve çağırdıkları ifade edilerek, meclis grup başkanı kınandı.
*
Başbakan yardımcımız, başbakanımızın herhangi bir konuda açıklama yapmayarak darbeci zihniyetin maskesini düşürdüğünü tivitır’a yazarken... ABD Büyükelçisi’nin asoşeytıt pıres’e yaptığı iddia edilen açıklamada, başbakanımızın bugün herhangi bi konuda açıklama yapmamasını kaygı verici buldukları yolundaki açıklamasının, royters tarafından yalanlandığı öne sürüldü.
*
Flaş, flaş, flaş...
Herhangi bir otomobil trafiğinin olmadığı Büyükada’da trafik kazası meydana geldi, bir beygir gücündeki beygir’le faytoncu öldü, dört turist yaralandı sayın seyirciler...