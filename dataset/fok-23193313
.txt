Antalya’nın simgesiydi.
Kafasına kurşun sıkmışlar.
*
Sinop’ta köpekleri öldürüp çöp kamyonunda preslediler. Edirne’de Selimiye etrafındaki güvercinlere zehirli yem verdiler. İstanbul Florya’daki akvaryumda vatoz’un kafasına pet şişeyle vuruyorlar. Olta getirmediklerine şükretmek lazım... Sakarya Hendek’teki hayvanat bahçesinin midilli cinsi küçük atları kayboldu, fındık bahçesinde kemiklerini buldular; kilosu 8 liradan kasaba satmışlar. Midillilerden önce tavşanları yemişler, iki de papağan araklanmış. İzmir Kuş Cenneti’nde pelikan’ları mangal yaparken yakalanmışlardı. Flamingoların hazmı zormuş. Bolu’da şarampolde ayı bulunmuştu, ayı çıplak... Postu yok. Meğer anlaşıldı ki, asfalta çıkan ayıya çarpmışlar otomobille, bakmışlar ki ölmüş, heba olmasın, postunu yüzüp oturma odasına sermişler. Antalya hayvanat bahçesinden maymun çaldılar. Polis otelleri falan bastı, acaba animatör mü yaptılar diye... Ara tara, birini evcil hayvanların satıldığı dükkânda buldular, öbürü hâlâ yok. Ankara’nın da piton’u kayıptı, piton Pakize, dört metreydi, bir ay bulamadılar, ahali iyice huylandı, Melih Gökçek buyrun size Pakize diye bi pitonu getirip koydu yerine... Piton pitondu ama, Pakize mi, orası şüpheli, en az bir metre kısa, boydan tutmuyor. Ne sürünen kurtuluyor elimizden, ne uçan, ne kaçan... Kuş gribinde tavukları çukurlara doldurup diri diri yaktılar. Kastamonu’da kene’leri imha edeyim derken evini yakan bile oldu. Köyü zor kurtardılar. Karaburun’da caretta’mız vardı, önce sol ayağını kestiler, sonra 20 metre derinde cesedini buldu dalgıçlar, boynuna beş kiloluk kaya parçası bağlamışlardı. Kuşadası’nda iki, Didim’de üç caretta’nın kafasını taşla ezdiler. Bodrum’da ağır yaralı olarak buldular bir tanesini, canını kurtarmıştı ama, kör etmişlerdi. Darıca’da da yaşayıp yaşamadığını kontrol ederken timsah’ı öldürmüşlerdi kafasına taş atarak... Kurban bayramında boğa’ya tüfekle ateş eden var. Eşeğe tecavüz eden var. Abant’ta beygire tecavüz eden mühendis yakalanmıştı. Her hafta sonu gelip, ısrarla aynı beygiri kiralamasından şüphelenmişlerdi. Sahile ha bire kurşunlanmış yunus vuruyor. Milas’ta balık çiftçiliğindeki çipuraları oksijensizlikten boğarak öldürmeyi başardık. Domuz’dan çiğköfte yakalandı. Sucuklar, nallı kuzu... Uçak için deve kestiler. Ankara’da narkotik köpeklerini otomobilin içinde unuttular, camlar sıkı sıkıya kapalı, sıcaktan, havasızlıktan can verdiler. Denizli’de at heykelini sünnet ettiler, malum yeri fazla büyük diye.
*
Anayasa Mahkemesi işi gücü bıraktı, CHP’nin kedisi Şero’yu suçlu buldu... 15 lira 44 kuruşluk kedi kumu ve süt almak suretiyle, devleti zarara uğrattığı tespit edildi. Şerorist oldu.
*
Garfield şüpheli şahıs oldu.
Buggs Bunny gözaltına alındı.
Fareler ve İnsanlar sakıncalı bulundu.
*
“İnek” Şaban dini değerleri aşağılıyor diye mahkemeye verildi.
*
AKP milletvekili CHP milletvekiline o... çocuğu, senin a... k..., senin a... s..., diyor. Yetmiyor. “Köpek” diye bağırıyor. Arkadaşın zihniyetine göre, o kadar ağır bi küfür yani köpek.
*
İnsan olarak yaşamak zor...
Hayvan olarak daha zor bu ülkede.