Kimisi “kadınlar ayakta dururken erkekler oturur mu”ya takılmış...
Kimisi “kravatsız”lığa.

*
Halbuki...
Boğaz’ı katlettiğimizin resmi’dir!

*
Sık sık duyarız, kıyı şeridini beton yığınına çevirdiler filan... Bunu diyene sor, ister misin o betonlardan birini? Yılışık bi sırıtma belirir suratında... Anında yavşar. İsterim tabii der, kim istemez ki? Bırak tapusunu, şaka yollu hayalini bile teklif etsen, omurgalı durmayı beceremez.

*
Netice?
Büyüklerimiz poz veriyor.
Arkayı talan etmişler.
Ağaç kalmamış.

*
E hal böyle olunca... Gemileri karadan yürütecek yer de kalmıyor haliyle!

*
Bakın mesela...
Boat Show var şu anda.
Her tarafımız deniz...
Fuar karada.

*
Limana getirilen tekneler, limanda fuar yapmak varken, sergi alanına tır’larla taşındı. E5 trafiğe kapatıldı. Yükseklik kurtarmadı, üstgeçitlerin altından geçilemediği için, refüjler kesildi. Yelkenliler asfaltta ters yönden yürütüldü. Ara caddelere girince, enden boydan sığmadı, köşeleri dönemedi, mecburen, arabalar park etmesin diye 50 santim yüksekliğinde yapılan kaldırımlar söküldü. Kano’lar jetski’ler falan kolay da, bazı yatlar 12 milyon dolar... Yanlışlıkla çizilse, ömrün boyunca çalışsan ödeyemezsin. Geçerken oraya buraya sürtünmesinler diye güzergâh üzerindeki ağaçların dalları budandı. Fuar bitince, gene karadan yürütülerek, limana geri götürülecekler.

*
Büyüklerimizin fotoğrafında...
Bi kayık bile yok bu arada.