Cumhurbaşkanımızla el sıkıştı.
Ürdün’e dönmeden istifa etti.
Başbakanımız Libya’dan ödül aldı, Kaddafi’yi linç ettiler. Cumhurbaşkanımız Mısır’a gitti, Mübarek’i kafese koydular. Başbakanımız Saakaşvili’yle kucaklaştı, Rusya Gürcistan’a daldı. Cumhurbaşkanımız Yemen’e gitti, Yemen’de iç savaş çıktı. Başbakanımız Lübnan Meclisi’nde konuştu, ertesi gün Lübnan işgal edildi. Suudi Kralı Türkiye’ye geldi, Cumhurbaşkanımızla Başbakanımıza madalya taktı, turp gibiydi, felç oldu, aylarca ABD’de hastanede yattı, zor düzelttiler. Başbakanımız Suriye Başbakanı’yla baraj temeli attı, adam iki gün sonra istifa etti. Afrika açılımı yaptık, ne Tunus kaldı kardeşim, ne Fildişi Sahili, alayı birbirine girdi. El Beşir, Çankaya Köşkü’nde yemek yedi, Sudan resmen ikiye bölündü, görüldüğü yerde tutuklanması için Birleşmiş Milletler tarafından aranıyor. Arjantin Devlet Başkanı Türkiye’ye geldi, gelmeden önce 100 bin dolarlık seyahat harcırahı çalındı, geçen ay kansere yakalandığı açıklandı. Cumhurbaşkanımız Güney Kore’ye gitti, Kuzey Kore 50 sene sonra Güney Kore’ye füze fırlattı. Başbakanımız Irak’a gitti, henüz Irak’tayken, meclis basıldı, hükümet rehin alındı, 45 kişi öldü. Beşar Esad’la kucaklaştık, Suriye karıştı. Yunanistan Başbakanı’nı Erzurum Kış Olimpiyatları’na davet ettik, halk ayaklanması çıktı, hükümet düştü. Polonya’yla irtibat kurduk, devlet başkanının uçağı düştü. 2010’u Japon Yılı ilan ettik, 2011’de dümdüz oldular, nükleer santral bile patladı. Cumhurbaşkanımız Endonezya’ya ayak bastı, yedi şiddetinde deprem oldu, tsunami alarmı verildi. Haiti’de deprem oldu, Başbakanımız ilk yardım elini uzatan biz olduk dedi, Haiti Başbakanı istifa etti. Başbakanımız film çekimi için gelen Nicholas Cage’le tanıştı, amcanız nasıl filan diye hal hatır sordu,
ülkesine döner dönmez tutukladılar... Romanya Başbakanı geldi, anlaşmalar imzaladık, gidince istifa etti. İspanya Başbakanı’yla medeniyetler ittifakı kurduk, İspanya Başbakanı siyaseti bıraktı. Silvio ayvayı yedi. Portekiz Başbakanı, NATO zirvesi için Lizbon’a giden Cumhurbaşkanımızı karşıladı, sonra gitti kendi cumhurbaşkanına istifasını sundu. Ukrayna’yla vizeleri kaldırdık, Ukrayna Başbakanı tutuklandı. Kosova sokaklarına Başbakanımızın fotoğrafları ve hoş geldiniz pankartları asıldı, Başbakanımızın Kosova’ya inmesinden 12 saat önce Kosova Hükümeti düştü. Cumhurbaşkanımızın Hollanda’ya gideceği açıklandı,
Hollanda Prensi çığ altında kaldı, komaya girdi, Cumhurbaşkanımız Hollanda’ya gitti, madalya takıldı, Hollanda Hükümeti istifa etti.
Hal böyleyken, Fransa’daki cumhurbaşkanlığı seçimini kimin kazanacağı merak ediliyor.
Umarım kaybeder ama...
Maalesef elimizdeki tek veri şu:
Sarkozi’yle küsüz.