Peki ya bizimkiler?
Başbakanımızın, İstanbul’un üç bölgesinden seçilebilecek sıralara, yani, ilk 10’a yerleştirdiği
mebus adaylarına baktım. Sadece 2 İstanbullu var iyi mi... Fransız kalmış, 30’da 2.
Giresunlu daha fazla.
3 kişi.
2’si Ordulu
2’si Ankaralı.
2’si Karamanlı
2’si Sakaryalı
2’si Erzincanlı
Gerisi?
Tuncelili, Erzurumlu, Tokatlı, Trabzonlu, Kayserili, Sivaslı, Rizeli, Kırklarelili, Antalyalı, Çorumlu, Şanlıurfalı, Çanakkaleli, Diyarbakırlı, Kocaelili, Tekirdağlı, Siirtli.
(AKP’nin şu an Meclis’te bulunan İstanbul mebuslarının 6’sı İstanbullu... Seçimden sonra, en fazla 2 İstanbullu olacak. Giresun 3’tü, gene
3 olacak, şampiyon olacak.
Rize resmen küme düşmüş...
Şu anda İstanbul mebuslarının
4’ü Rizeliyken, adayların
sadece 1’i Rizeli.)
İl başkanı, Trabzonlu.
Şehremini, Artvinli.
CHP desen...
İlk 10’a yerleştirilen 30 mebus  adayının 8’i İstanbullu... 2’si Tuncelili, 2’si Ordulu, 2’si Sivaslı, gerisi, Ardahanlı, Trabzonlu, Ankaralı, Çorumlu, Şanlıurfalı, Erzincanlı, Diyarbakırlı, Mardinli, Erzurumlu, Karslı, Eskişehirli, Bosnalı, Almanyalı,
Iğdırlı, Malatyalı, Elazığlı.
(İlk bakışta, hiç olmazsa AKP’den fazla gibi görünüyor ama... CHP’nin şu an Meclis’te bulunan İstanbul mebuslarının 8’i İstanbullu... Geçen seçim kadar oy alırsa, İstanbullu adayların anca 5’i mebus olabiliyor. İstanbullular ayvayı yiyor yani... Tunceli ve Sivas vitesi 1’den 2’ye alıyor, Ordu ise 0’dan 2’ye çıkarak, adeta roketliyor. İl başkanı, Malatyalı.)
MHP’ye gelince...
İlk 10’a yerleştirilen
30 mebus adayının 4’ü İstanbullu... 4’ü Trabzonlu,
3’ü Kastamonulu, gerisi, Sakaryalı, Bayburtlu, Tokatlı, Niğdeli, Çorumlu, Ağrılı, Sinoplu, Kocaelili, Karslı, Afyonlu, Malatyalı, Hataylı, Nevşehirli, Antalyalı, Ankaralı.
(İlk bakışta, hiç olmazsa AKP’den fazla görünüyor ama... MHP’nin şu an Meclis’te bulunan İstanbul mebuslarının sadece 1’i İstanbullu... Geçen seçim kadar oy alırsa, çıkara çıkara, gene 1 İstanbullu çıkaracak. MHP’nin çıkarabileceği Japonya Tokyolu bile -Ümit Özdağ- İstanbullular kadar... İl başkanı, Tokatlı.)
BDP adayları ise, Malatyalı, Adıyamanlı, Giresunlu... İstanbul’un şöhretli bağımsız mebus adaylarından, Çetin Doğan Trabzonlu, Tuncay Özkan Ankaralı, Hanefi
Avcı Kahramanmaraşlı.
Topla hemşerim...
İstanbul’un zaten alt tarafı
15 tane İstanbullu mebusu vardı, eriye eriye, 7’ye 8’e inecek.
Kütüğe kayıtlı olduğu şehir itibariyle, Türkiye’nin en kalabalık hemşerisi, İstanbullular... Nüfus cüzdanında doğum yeri “İstanbul” yazan 2.5 milyon İstanbullu var. Çıkara çıkara, anca 750
bin nüfuslu şehir kadar
mebus çıkarabiliyorlar.
Zavallı İstanbullular.
NOT:
İşin ekstra hazin tarafı, bu satırların yazarı da İstanbullu değil... N’olacak bu İstanbul’un hali diye soracak İstanbullu gazetecileri bile yok gariplerimin... Memleketlerini işgal ettiğimiz yetmemiş
gibi, gazetelerine de doluştuk, hâlâ bizi okuyorlar.
NOT 2:
Bir münasip zamanda, mesela saat 16’da, buluşalım İzmir Kitap Fuarı’nda... Bugün, İsim Şehir Hayvan’ın imza muhabbeti var. Gözünüzü seveyim, hadise çıkarmayın, önce yaşlılar ve çocuklar... Kan şekerimiz düştü bu gurbet ellerde, yumurtayı ben ayarlarım, ilk gelen
boyoz getirsin lütfen.