Futbolcuları erkek.

*

“Düğünspor” var.
“Alyansspor” var.
Netice itibariyle...
“Gerdek”hisarspor var.

*

“Yalak”derespor var...  Türk basınının en sevdiği takım.

*

“Mercimekspor” var.
E “Bayatspor” da var.

*

Bahis meraklısına...
“Kumar”taşspor var.
“Piyango”spor var.

*

Averajları öğrenmek isterseniz “İstatistikspor” var. Ama, hiç boşuna istatistiklere falan kafa yormayın, çünkü, kafadan “Liderspor” var.

*

“Kiremithanespor” var.
Ezeli rakibi...
“Tuğlaspor” var.

*

İzmir’de “Rakıspor” ve “Şarapspor” vardı. Bayraklı’daki Tekel fabrikalarında çalışan işçilerin takımlarıydı. Efsane kadroları, Pislik Erol, Şeker Sedat, Dandi İbo, Panço Şenol, Balık Ahmet, Manitu Sümer, Torpido Hasan, Batarya Cumhur, Asansör Levent, Arap Nuri, Karatren Hıdır, İşkembe Hamza, Yamuk Selo... Hakemi hep aynıydı, Torik İsmet... Alsancak Stadı’nda oynarlar, serinlemek için, saha içinde, rakı ve şarap içerlerdi. Seyretmeye gelenler, tribünde harbi harbi çilingir sofrası kurardı. Alman RTL televizyonu, belgeselini yayınlamıştı. AKP iktidara gelince, Tekel’i sattılar, işçileri kovdular, maç bitti.

*

“Susuzspor” var, sulu gidiyorsun, susuz dönüyorsun, puan muan yok. “Solfasolspor” var, şarkı gibi kulüp... Uyuyan taraftar istemiyoruz, “Uyanspor” var.

*

Bere, kaşkol yetmez...
“Maskespor” var.

*

“Tüysüzspor” var.
“Bıyıklıspor” var.

*

“Salavatlıkspor” var, tezahürat yerine tekbir getirdiklerini tahmin ediyorum... “Kerametspor” var; pek incelemedim ama, vardır bi kerameti mutlaka.

*

“Tuzakçıspor” var, ofsayta düşersin, yalandan penaltı yersin, aman dikkat! “Vicdaniyespor” var, adı üstünde, fair play kulübü... Galip geldiklerinde bile rakibin haline üzüldükleri söyleniyor.

*

“Garipspor” var.
Amatör ruh.
“Mütevellispor” var.
Holding gibi kulüp.

*

“Osmanlıspor” var.
Fatih çalımlıyor, Kanuni muz orta yapıyor, Bayezid kafaya çıkıyor, gel gör ki, Vahdettin kendi kalesine atıyor filan.

*

“Kuvayi Milliyespor” var, bugün yarın kulüp binası basılır, topçuları taraftarları tutuklanır.

*

“Çekirgespor” var, bir yeniliyor, bir daha yeniliyor, üçüncüde yeniyor. “Sağlıkspor” var, hiç sakatlanmıyorlar. “Karantinaspor” var, revir gibi... “Kaymazspor” var, yağmur, kar, zeminin durumu hiç fark etmiyor. “Mucurgücü” var, sahasının asfaltlanması bekleniyor.

*

“Arabanspor” var, beş ileri, bir geri taktiğiyle oynuyor. Sürat sevenler için “Şarampolspor” var. Allah kaza bela vermesin ama, “Harunustaspor” da var, götür, kaportayı düzeltsin... Harun Usta beceremezse, “Ağırbakımspor” var.

*

“Tavlaspor” var, iki mars, bi ters, maçları beşte bitiyor.

*

“Hoşhaberspor” var, hezimete bile uğrasalar, hiç morallerini bozmuyorlar, çak yapıp, şahane maç çıkardık diyorlar. “Selamsızspor” var, oynuyor, çekip gidiyor, ne merhaba, ne Allahaısmarladık.

*

“Bahşişspor” var, transfer ücreti olarak ne verildiği belli... Olimpiyatımız yok, “Olimpiyatspor”umuz var. Okyanusumuz yok, “Okyanusspor”umuz var. Kramponum yok diye dert etme, “Kunduracıspor” var. Forman yoksa, “Kürkçülerspor” var.

*

“Hücumspor” var.
Aklı fikri kontratakta.
“Mühimmatspor” var.
Yenersen çok fena.

*

Sarkozi’yi protesto edicez diye başına bi iş gelir mi bilmem ama, şimdilik “Parisspor” var.

*

“Çenesuyuspor” var, pozisyon sıfır, ha bire hakeme laf yetiştiriyorlar. “Evliyaçelebispor” var, devamlı deplasmanda... “Cezaevispor” var, sarı kart, 10 sene, kırmızı kart, müebbet.

*

“Dayınlarspor” var, topla akrabaları, çık sahaya... “Yabancılarpazarıspor” var, Türkiye gibi, getir ithal malı, ilk gördüğüne kakala... “Helalspor” var, dedim ya, çekinme kardeşim, kakala.

*

O’su var.
Bu’su var ama...

*

Futbolun adaleti yok!

*

Eskiden vardı aslında...
Teee 1960’ta.
“Fenerbahçe” şampiyon kulüpler kupasına giderken, “Adaletspor” küme düştü...
Düşüş o düşüş.