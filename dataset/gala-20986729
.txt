*
Perde açılıyor. Gala, 30 Temmuz Pazartesi akşamı, İzmir Karşıyaka Bostanlı Açıkhava Tiyatrosu’nda.
*
Paris Başkonsolosluğu, İzmir Milletvekilliği yapan, Devlet Tiyatroları’nda senelerce baş dramaturg ve genel sekreter olarak çalışan, İstanbul Belediye Tiyatroları’nın efsane genel sanat yönetmeni olan, 1994’te kendi tiyatrosunu kuran, Yılın Kadını seçilen Gencay Gürün... İsim Şehir Hayvan’ın genel sanat yönetmenliğini üstlendi. Hayatımda aldığım en büyük ödül.
*
Dünyada ilk kez, günlük köşe yazılarının kabare haline getirilmesi fikrinin mimarı, Tiyatro İstanbul’un genel müdürü, Emin Hamarat... Projenin hayata geçmesi için, aylardır gecesini gündüzüne katan, ruh ikizim... Okurlarımla birlikte yaşadığımız gururu, ona borçluyuz.
*
Yöneten’in ismini ilk duyduğumda, çaktırmadım ama, bayılacak gibi oldum. Metin Serezli... 100’den fazla tiyatroda, 50’den fazla filmde rol aldı, 28 oyun, 5 müzikal yönetti. 200 küsur radyo oyunu, onlarca televizyon dizisi... Bristol, Erlangen, Avignon festivallerine oyuncu ve Türkiye delegesi olarak katıldı. Dormen Tiyatrosu, Şan Tiyatrosu, Çevre Tiyatrosu’nun ardından, 14 yıldır da Tiyatro İstanbul’da... Avni Dilligil, Afife Jale, İsmail Dümbüllü, Üniversiteler Birliği, Rotary ve Lions’lardan en iyi oyuncu ve en iyi yönetmen ödülleri var. Duayen, yaşayan efsane... Bu onuru hak etmek için ne yaptığımı hakikaten bilmiyorum, sadece Allah’a şükrediyorum.
*
Oynayanlar...
Nusret Çetinel, Sabri Özmener, Hülya Gülşen Irmak, Bilal Çatalçekiç, Burcu Kazbek, Taner Ergör, Banu Çiçek, Aybar Taştekin, Yeliz Şatıroğlu, Levent Çimen, Anıl Yülek.
*
Kimi devlet tiyatrosu sanatçısı, kimi konservatuvarda öğretim üyesi, kimi Haldun Dormen’in, kimi Göksel Kortay’ın asistanı, kimi de Levent Kırca, Müjdat Gezen, Gülriz Sururi, Ali Poyrazoğlu, Hadi Çaman gibi ustaların tiyatrolarında rol alıp, Dinçer Sümer, Rutkay Aziz, Kenan Işık, Ejder Akışık, Cihan Ünal, Emre Kınay ve Işıl Kasapoğlu’yla çalıştı. Hemen hepsini, tiyatronun yanı sıra, sinema filmlerinden ve televizyon dizilerinden tanıyorsunuz ama, kırk yıl düşünsem, gelmiş geçmiş en büyük halk ozanımız, kurban olduğum Âşık Veysel’in torunu Yeliz Şatıroğlu’yla aynı projede yer alabileceğim aklıma gelmezdi... Ve, elbette kariyerlerini, ödüllerini tek tek buraya sığdırabilmem mümkün değil, hepsinin adına, kadronun en tecrübelisi, bir büyük ustayı yazayım, Nusret Çetinel... Ankara Birlik Sahnesi, Kardeş Oyuncular, Küçük Komedi Tiyatrosu, Nisa Serezli-Tolga Aşkıner, Levent Kırca ve devlet tiyatrolarında sayısız oyunda rol aldı, 1972’den beri sahnede ve ekranda.
*
Dekor, Barış Dinçel... Bir başka efsane, tiyatro ve sinema sanatçısı, yönetmen, rahmetli Savaş Dinçel’in oğlu. Şehir Tiyatroları’nda görev yapıyor, Mimar Sinan Üniversitesi Güzel Sanatlar Fakültesi’nde sahne tasarımı dersi veriyor. Sihirbaz olduğunu biliyordum, yaptıklarını görünce, büyücü olduğuna karar verdim. Ne demek istediğimi, kabareyi seyredince anlayacaksınız ama, ipucu vereyim, memleketin hali gibi, komple yamuk!
*
Kostümler, Sinan Demir... Tiyatronun yanı sıra, Issız Adam filminin sanat yönetmen yardımcısı, Keşanlı Ali, Geniş Aile, Kınalı Kuzular gibi televizyon dizilerinde imzası var.
*
Müzik, Serdar Aslan, Zafer Aslan ve Alev Azyok... Piyano, gitar, buzuki, kemençe, perküsyon sanatçıları... Sözler yazılardan, müzik, beste ve söylemesi onlardan.
*
Koreografi, Gizem Erden... Ankara Üniversitesi Devlet Konservatuvarı’nda öğretim görevlisi olarak, Ankara Devlet Tiyatrosu’nda dansçı ve koreograf olarak çalıştı. Oz Büyücüsü, Karlar Kraliçesi, Titanik Orkestrası müzikallerinin koreografisini yaptı.
*
Oyunlaştıran... Yani, İsim Şehir Hayvan’daki günlük köşe yazılarını, tiyatro olarak ete kemiğe büründürenler, birinci sınıf iki hergele, Saygın Delibaş ve Fethi Kantarcı.
*
Saygın, Müjdat Gezen Sanat Merkezi’nde yetişti, Ferhan Şensoy’un yanında pişti, bu iki ustanın isteğiyle, yazarlığa yöneldi. Fethi ise, beni yeni tanıdı ama, ben onu bebekliğinden beri tanırım. Değerli gazeteci ağabeyim Cevher Kantarcı’nın oğlu... 10 yaşındayken reklam yıldızı oldu, büyüyünce yazarlığa geçti. Özgeçmişini gönder bakayım dedim, şunu göndermiş: “Yüce Allah’ın emrinde, Atatürk’ün izinde, alayına gider, yaşasın tam bağımsız Türkiye!”
*
Tahminim, nasıl bi tiyatro yazdıkları konusunda fikir vermiştir size... İkisi birlikte, Kraliyet Tiyatrosu’nu kurdular, Hastasıyız ve Denizaltı isimli oyunları yazıp, yönettiler. Böyle yürekli ve zeki gençler varken, niye tırışkadan tiplere köşe yazdırırlar, inanın, izahı mümkün değil.
*
Özetle...
Perde açılıyor.
Gala, 30 Temmuz Pazartesi akşamı, İzmir Karşıyaka Bostanlı Açıkhava Tiyatrosu’nda.
*
31 Temmuz, 1-2 Ağustos aynı adreste, 3 Ağustos Bodrum’da, 4 Ağustos Çeşme Alaçatı’da, 6 Ağustos İzmir Bornova’da, 7 Ağustos Ayvalık’ta, 8 Ağustos Altınoluk’ta... Vay efendim haberim yoktu, bilet bulamadım filan, hır çıkmasın, şimdiden söylüyorum, ağustos sonuna kadar Çanakkale-Antalya hattında, sayfiyedeyiz. Eylülde İstanbul’a geliyoruz, Tiyatro İstanbul’un Profilo Alışveriş Merkezi’ndeki yerleşik salonunda, ekimde Ankara’da, bilahare, Anadolu turnesi... Gelişmeleri aktarmaya devam edeceğiz sayın seyirciler...