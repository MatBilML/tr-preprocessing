2003’te başladı.
Bingöl’de deprem oldu.
Alt tarafı 6.4’tü.
176 insanımız can verdi.
Bingöl Valisi...
Vatandaşa gavat diyen valiydi.
Çadır dağıtımı becerilemedi.
Çoluğu çocuğu sokakta yatan insanlar, çaresiz, Kızılay kamyonlarına saldırdı, ortada devlet mevlet olmadığı için gücü gücüne yeteneydi, bileği güçlü olan çadırı kaptı, kapamayan ayazda kaldı, protesto gösterisi yapıldı, Valilik binası taşlandı, yuhalandı, Vali istifa, hükümet istifa sloganları atıldı, Tayyip Erdoğan çıktı, ahaliyi suçladı, provokasyon dedi, şırrak, Bingöl emniyet müdürü görevden alındı, Bingöl valisi koltuğunda kaldı, valinin adeta dokunulmazlığı vardı, o zamanlar sayın basınımız şimdiki kadar yalaka değildi, az buçuk gerçekler yazılıyordu, meğer Tayyip Erdoğan’ın toz kondurmadığı vali, Tayyip Erdoğan’ın belediye başkanlığı dönemine ait yolsuzluk iddiasını araştıran, yolsuzluk filan yok deyip, aklama raporu yazan, AKP iktidara gelir gelmez ilk kararnamede vali yapılan mülkiye müfettişiydi.
*
Vatandaş tarafından taşlandı...
“Yılın Valisi” seçildi iyi mi!
*
Bingöl’den sonra...
Aksaray Valisi yapıldı.
Kırklareli Valisi yapıldı.
Aydın Valisi yapıldı.
Adana Valisi yapıldı.
Hiçbir yerde sevilmedi.
Her gittiği yerde olumsuz haberlerle gündeme geldi, en son, vatandaşa gavat dedi.
*
AKP’yle geldi.
Beraber yürüdü bu yollarda.
Hep yükseldi.
*
Teee 2003’te şırrak diye görevden alınan Bingöl emniyet müdürü ise, Osman Nuri Özdemir’di... Hüseyin Çapkın’ın Adana’ya, Celalettin Cerrah’ın Sivas’a emniyet müdürü yapıldığı kararnamede Bingöl emniyet müdürü olmuştu. Yani, Çapkın ve Cerrah’la aynı yaş kuşağından, ilerde vali olması muhtemel, geleceği parlak emniyetçilerdendi. Bir özelliği daha vardı... Tayyip Erdoğan minareli-süngülü şiiri okurken, Siirt emniyet müdürüydü, görevini yapmış, Tayyip Erdoğan’ın konuşmasını kayda almış, savcılığa teslim etmiş, Tayyip Erdoğan’ın hapse girmesine vesile olmuştu!
*
Deprem vesile oldu...
Şırrak diye görevden alındı.
*
Vali hep yükseldi.
Emniyet müdürü hep bekledi.
*
Bir daha asla görev verilmedi.
Geçen sene rahmetli oldu.
*
Bazen hakikaten merak ediyorum...
AKP döneminde görevini yapmayan bürokratlar yüzünden hayatını kaybeden insanlarımızın sayısı mı fazla? Yoksa, görevini yaptığı için başına gelmedik kalmayan ve kahrından ölenlerin sayısı mı?