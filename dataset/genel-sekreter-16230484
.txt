Atatürk genel sekreter yaptı.
Atatürk’le papaz oldu!
Genel sekreterlikten alındı.
*
Şükrü Kaya, CHP’nin ikinci genel sekreteri oldu, İnönü’ye gıcıktı, 9’u 5 geçe Atatürk öldü, 9’u 6 geçe, İnönü tarafından görevden alındı.
*
Refik Saydam genel sekreter oldu, bismillah, ilk iş, “Partinin değişmez genel başkanı Atatürk’tür” diyen tüzüğü değiştirdi, “Partinin değişmez genel başkanı İnönü’dür” yazdırdı.
*
Kasım Gülek, CHP’nin efsane genel sekreteriydi, kızı, başka partiden DSP’den milletvekili oldu, Rahşan Ecevit bile CHP’ye geçti, Kasım Gülek’in kızı CHP’ye geçmedi, hâlâ DSP üyesi.
*
Kemal Satır, genel sekreter oldu, Ecevit’in partiden gönderilmesi için elinden geleni yaptı, Ecevit’i gönderdi, Ecevit partinin başına geçince, Satır’ı gönderdi... Gitti, başka parti kurdu, Cumhuriyetçi Parti’yi, CHP’nin karşısına dikildi, Milli Güven Partisi’yle birleşti.
*
Bülent Ecevit, genel sekreter oldu, kendisini genel sekreter yapan İnönü’yü devirdi, eşine DSP’yi kurdurdu, DSP’nin başına geçti, CHP’yle mücadele etti.
¡*
Şeref Bakşık genel sekreter oldu, İnönü’nün genel sekreteriydi ama, İnönü’nün altını oyan Ecevit’e çalıştı.
*
Kamil Kırıkoğlu, Kemal Satır genel sekreter olunca CHP’den istifa etti, Kemal Satır CHP’den gidince CHP’ye geri döndü, İnönü’nün genel sekreteri oldu ama, Ecevit’e çalıştı, İnönü’yü devirdiler, sonra Ecevit’le ters düştü, istifa etti.
*
Ertuğrul Günay...
CHP genel sekreteriydi.
CHP genel başkanı olmak istedi.
Olamadı.
AKP’li oldu!
*
Adnan Keskin, Baykal tarafından genel sekreter yapıldı, Baykal’ı narsist olmakla suçladı, CHP’den ayrıldı, Mustafa Sarıgül’e destek verdi.
*
Tarhan Erdem, CHP genel sekreteriydi, CHP’yi kıyasıya eleştiriyor, şu an genel sekreter olan Süheyl Batum’un CHP üyeliğinin bile şaibeli olduğunu söylüyor.
*
Önder Sav, malum.
*
Nihat Matkap, kendisine haber verilmeden CHP genel sekreteri yapıldı, ancak, kendisini genel sekreter yapanların, Nihat Matkap’ın üç saniye önce Önder Sav’a destek imzası verdiğinden haberi yoktu... E haliyle, üç saniye sonra, kendisine haber vermeden genel sekreterlik görevinden alındı. Genel sekreter olduğunu ve genel sekreterlik görevinden alındığını televizyondan öğrenen eski genel sekreter Nihat Matkap, genel sekreter yapıldığından haberi olmadığı için, eski genel sekreter Önder Sav’a destek imzası verdiğini açıkladı. (En uzun Nihat Matkap’ı yazdık ama, en kısa süreli genel sekreter olarak tarihe geçti.)
*
Nihat Matkap, kendisine haber verilmeden genel sekreter yapıldığında, hukuk işlerinden sorumlu genel başkan yardımcısı yapılan Süheyl Batum... Nihat Matkap’ın kendisine haber verilmeden genel sekreterlik görevinden alınması üzerine, hukuk işlerinden sorumlu genel başkan yardımcılığı görevinden alınarak, üç saniye sonra, genel sekreter yapıldı.
*
Süheyl Batum’u gerçekten çok severim, sayarım... Kendisinden rica ediyorum, lütfen şu tüzükte bi değişiklik yapın ve genel sekreterlik makamını ortadan kaldırın!