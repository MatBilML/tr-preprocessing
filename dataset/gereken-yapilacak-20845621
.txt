“Ne yapılacak?”
*
Kardeşim...

Laftan anlamıyor musunuz!
*
Cumhurbaşkanımız ne dedi?

“Gereken yapılacak” dedi.

Başbakanımız...

“Gereken yapılacak” dedi.

Dışişleri Bakanımız...

“Gereken yapılacak” dedi.

TBMM Başkanımız...

“Gereken yapılacak” dedi.
*
Muhalefetin görüşünü sordular.

MHP “gerekeni yapalım” derken...

CHP “gereken yapılsın” dedi.
*
Ki...

Genelkurmay ve MİT’in de katıldığı güvenlik zirvesinden şu karar çıkmıştı:

“Gereken yapılacak.”
*
Kendi payıma ben de “gerekenin yapılması” taraftarıyım... Çünkü, google’a girip “gereken yapılacak” diye ararsan, 27 milyon kere gereken yapılacak çıkıyor. “Gereği yapılacak” diye ararsan, mevzu uzuyor, 149 milyon gereği yapılacak çıkıyor.
*
Dolayısıyla... “Gereken”in yapılmasını “gereği”nin yapılmasından daha faydalı bi çözüm olarak görüyorum.
*
Ha derseniz ki...

Gereken nedir?
*
Türk Dil Kurumu’nun internet sitesine girin, arama bölümüne “gereken” yazıp, bakın... Karşılığında şu yazıyor:

“Gereken sözü bulunamadı!”