*
“Ahh benim milletim ahh... 1940’larda kitapları plakları yasaklayan kimdi biliyorsunuz değil mi?
İsmet İnönü... Şimdi ne oldu da bunların hepsi bir araya geldi, edep yahu, karanlık ittifaklar var, kirli tezgâhlar var, aaahh ahh, benim milletimden neler gizleniyor.”
*
Demokrasimiz
“ileri”den...
Örnekler hep
“geri”den.
*
İleri-geri demokrasi yani.
Mehter takımı bi nevi.
*
“Bunların zihniyeti boğaz köprüsüne karşıyken, Abdülmecit dedemiz proje çiziyordu”yu öğrenmiştiniz...
Şimdi çıkıp “ahhh şu Alaeddin Keykubat
yok mu, Alaeddin Keykubat, neler
çektirdi benim milletime”
derse, şaşırmayın.
*
Ya da ne bileyim...
“Harzemşahlar döneminde il başkanları bunların valisi değil miydi? Gaznelilerin yolsuzluklarını unuttuk mu? Gençler siz yetişmediniz o günlere, Gıyasettin Keyhüsrev’in iktidarında ekmeği karneyle alıyorduk, tüp yoktu, tüp... Hatırlayın, Alp Er Tunga öldüğünde, acun ıssız kalmadı mı? Kaldı... Bakın, Acun bugün Nihat Doğan’la nerelerde, hayaldi gerçek oldu, kalkınma budur. Ahh benim milletim ahh, Ergenekoncu Göktürklerin neler yaptığını görüyorsunuz, şimdi ne oldu da cehapelisi mehapelisi aynı tezgâhta buluştu? Biz bunların cemaziyülevvellerini biliriz... Hele o Mete yok mu, ne hin oğlu hin’di, hâlâ utanmadan hun’du diyorlar, edep yahu, onun yüzünden Çin’e duvar ördüler, ithalat yapamıyorduk be...” filan.
*
Kendi payıma, Germiyanoğulları’namı oy vereyim, yoksa Dulkadiroğulları’na mı
diye tereddütte kalmıştım, galiba Karesioğulları’nda karar kılacağım.