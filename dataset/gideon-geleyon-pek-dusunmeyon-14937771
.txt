*
“Hükümet, bizi aptallığın kıyısına sürükledi. Bir kez daha itibarımızı zedelemek için elimizden geleni yapan ahmaklar olarak resmedileceğiz” diyor.
*
“Bizim adımıza aldatıcı açıklamalar yapılıyor. Koro, yalan şarkıları söylüyor. Bu operasyon, resmen maskaralık” diyor.
*
“Bu ülkenin kokpitinde kör bir pilot var. Gözleri bağlanmış yolcuları, kafasındaki yere uçuruyor” diyor.
*
Altına imza atarım.
*
Türkiye’de hangi televizyonu açsanız, hangi gazeteyi açsanız, Gideon Levy’nin yukarıdaki satırları var... Canlı yayınlara bağlıyorlar. “Ahmaklık, aptallık, körlük” diye saydırıyor.
*
Çünkü...
Gideon Levy, gazeteci.
*
Memleketinin felakete sürüklendiğini görüyor ve yalakalık yapmaktansa, çıkıp, mertçe, gerçekleri söylüyor. Hain ilan edilmeyi göze alarak, milletini uyarmaya, uyandırmaya çalışıyor. Halbuki, bana ne dese, kahraman bile ilan edilebilir!
*
O nedenle, bizim televizyonlar ha bire Gideon Levy’e bağlanıyor canlı yayında... Avanta için, şahsi çıkar için, iktidar yağdanlığı yapan, yalan söyleyen gazetecilere itibar edilmiyor.
*
Ve, aynı nedenle...
*
ABD’nin Irak’ta milyonlarca Müslüman’ı katletmesine ses çıkarmayanlar, hatta göz yumarak suça ortak olanlar, Coni istedi diye Afganistan’a Lübnan’a koşa koşa bekçilik yapmaya gidenler... Körü körüne biat etmeyen, yalan korosuna katılmayan Türk gazetecilerini “İsrail uşağı” ilan ederken, İsrailli gazeteciyi yüceltiyorlar, göklere çıkarıyorlar. Utanmadan.
*
Doğru söylüyor Gideon Levy...
“Maskaralık” hakikaten.