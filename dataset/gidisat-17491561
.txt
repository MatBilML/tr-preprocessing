Tombalacı usulü çift torba yöntemini tetkik eden cumhurbaşkanı, “Ben tatmin oldum” dedi. Üst üste 29’uncu kez kurayı kazanmayı başardığı için “Biz kaçın kurasıyız” diyen Rizeli hacı, ermiş ilan edildi. Ancak 35 senedir kuyrukta bekleyen Konyalı hacı adayı, bu seneki hacılıkların iptali için Danıştay’a başvurdu. Konyalı adayın davayı geri çekmesi için, hükümet tarafından avanta umreye gönderileceği açıklandı.

*
Milli Piyango çekilişinin 9’unda tarikatçıların, 19’unda cemaatçilerin, 29’unda liboşların kazandığı ortaya çıktı sayın seyirciler... “Acemiliğimize geldi” diyen piyango müdürü, ayın 39’unda yetmez ama evet’çiler için özel çekiliş yapılacağını duyurdu. “10 senedir amorti tutturamadık kardeşim” diyen İstanbul Barosu avukatları, savcılığa suç duyurusunda bulundu. Soruşturmanın selameti için, Sayısal Loto ve Şans Topu’nun soruşturmayı yürüten polislere ayrıldığı ifade edildi. Emniyet’ten yapılan yazılı açıklamada “Biz tatmin olduk” denildi.

*
Gazi Koşusu’ndaki şifreleme, normalde sonuncu olması gereken “mod medyan” isimli İngiliz tayının “Ben dümen yapmam abi” diyerek, hodri meydan çekmesi ve açık ara birinci gelmesiyle skandala dönüştü sayın seyirciler... “İnsanlar kolay da, beygirleri ikna etmek zor” diyen Jokey Kulübü, bundan böyle sadece jokeylerin koşturulacağını duyurdu. Son ayakta altılısı yatan YÖK Başkanı, “Bilimsel olarak tatmin edici buldum” dedi.

*
Devlet hastanelerinden şifreleme yöntemiyle ameliyat tarihi alındığı ortaya çıktı sayın seyirciler... Kanser hastalarına 18 sene sonraya gün verilirken, takunyalı polikliniklerden “Hamili badem yakinimdir” şifresini öğrenenlerin, popoda kıl dönmesi ameliyatına bile 18 saniye sonra girdiği tespit edildi. “Obez demeyelim, şişko diyelim” teziyle Nobel’e aday gösterilmesi beklenen Sağlık Bakanı, “Bunların hepsi iftira, pantolon paçasını çoraba sokan herkese kapımız açık” dedi. TÜBİTAK ise, tatmin edici bulmakla beraber, beyaz çorabın, öbür renk çoraplara oranla daha çabuk netice verdiğini duyurdu.

*
Da Vinci Şifresi’ni Dan Brown’ın değil, ÖSYM Başkanı’nın yazdığı ortaya çıktı sayın seyirciler... Kitapları basan Meteksan’ın genel müdürü, işgüzar arkadaşların basına verilen kopyalarda daha entel dantel görünsün diye sehven Dan Brown’ın adını yazdıklarını açıkladı. “Ben tatmin oldum” diyen Orhan Pamuk, Pamukkale Üniversitesi rektörü yapıldı.

*
Tivi dizilerinde şifreleme yöntemi ortaya çıktı sayın seyirciler... “Sülüman” diyeceği yerde, aklında tutamayıp “aali” diyen Alman kızının, mecburen Hollandalı Karolin rolüne kaydırıldığı, Türkçe’ye biraz daha hâkim olan Türk asıllı Alman vatandaşı kızımızın Hürrem rolünü kaptığı belirlendi. Dört haftada iki çocuk peydahlamayı başaran Kanuni “Ben tatmin oldum” dedi. Pargalı ise, “İki bölüm daha sabredin, en az üç” müjdesi verdi.


*
Mastırşef’te şifreleme yöntemiyle torpil yapıldığı ortaya çıktı sayın seyirciler... Psikopat Batuhan’ın aslında psikopat olmadığı, suratına tuz çarptığı yarışmacılara, çaktırmadan, “Biraz soğan koy” demek istediği anlaşıldı. “Anayasa’da domatesle patates birlikte olmazsa, lezzet olmaz” diyen Başbakan Yardımcımız “Ben tatmin oldum” dedi. Vedat Milor’un konuğu olan Genelkurmay eski Başkanımız ise, “Kasaptaki ete soğan doğramam” ısrarını sürdürdü.


*
Türkiye Kupası fikstürlerinde şifreleme yapıldığı, Fenerbahçe’nin “O kadar para verdik, oynayın ulan ruhsuzlar” şifresini ezberleyemediği için 28 senedir kupayı alamadığı ortaya çıktı sayın seyirciler... Futbol Federasyonu Başkanı, öbür sene de olmazsa, bu mağduriyeti gidermek için Kupa’yı lağvedeceklerini açıkladı. Aziz Yıldırım “Ben tatmin oldum” dedi.


*
Milletvekili aday adaylığında “ters şifre” yöntemine başvurulduğu ortaya çıktı sayın seyirciler... Başvuru kılavuzlarında “a şıkkı dede, b şıkkı torun, c şıkkı baba, d şıkkı kardeş, e şıkkı nine” seçenekleri verilip, “Hangisi devlettir?” sorusu soruldu. Şıkları küçükten büyüğe sıralayıp, üst üste denk geldiği için “baba” şıkkını işaretleyen aday adaylarının, doğru söyleyeni dokuz köyden kovarlar hesabı, babayı buldukları için adaylığı bulamayacakları açıklandı. Vatandaşlar “Biz devamlı tatmin halindeyiz” dedi.


NOT:
Üniversite sınavındaki şifre rezaletini günlerdir manşet yapan Hürriyet’te, mod medyan şifresinin kullanıldığı ortaya çıktı sayın seyirciler... Yazılı bir açıklama yapan Genel Yayın Müdürü Enis Berberoğlu, yazarların küçükten büyüğe sıralanması neticesinde Yılmaz’ın tesadüfen 3’üncü sayfaya denk geldiğini açıkladı. İlave açıklama yapan Yayın Koordinatörü Fikret Ercan, bu Yılmaz’ın çakma Yılmaz olduğunu, üstelik, orijinal Yılmaz’ın reşit olmadığı için cezai ehliyetinin bulunmadığını ifade etti. Çalışıyormuş ayaklarıyla Foça’da kalamarla biralama yaparken ulaştığımız Yılmaz Özdil, “Ben tatmin oldum” dedi.