İddianameye koydular.
Şuppiluliuma telekulağa yakalandı.
Ki, Hitit Kralı’dır.

*

Tembel kedi Garfield,
Fırlama tavşan Bugs Bunny,
Donanmadan Temel Reis,
Alaattin’in Sihirli Lambası,
Kırmızı Başlıklı Kız,
Cinderella, gözaltına alındı.
Zeki Müren kasetleri,
Mozart siidileri,
Suna Kan biletleri,
delil oldu.
Ayşe Tüter’in yemek tarifleri hakkında tutanak tutuldu, bilahare, aşçıyı suikastçı diye yakaladılar.

*

Yunus Emre sansürlendi.
Fareler ve İnsanlar sakıncalı...
Şeker Portakalı erotik bulundu.
Spiderman namaza başladı.
İlkokul öğrencilerine tavsiye edilen 100 temel eser, ileri demokrasiye uygun hale getirildi; Heidi dua ederek huzur buluyor, Polyanna Allah’ın bahşettiklerinin kıymetini biliyor, Pinokyo teşekkür etmek yerine, Allah razı olsun demeyi tercih ediyor, Üç Silahşörler’deki Aramis hidayete eriyor, La Fontaine’in tilkisi bile Allah yolunu açık etsin diyor.

*

Hayyam suçlu bulundu.
10 ay hapis verdiler.
Mübarek üç aylar Recep, Şaban, Ramazan’a lakaplar takmak suretiyle, dini değerleri aşağıladığı öne sürülen İnek Şaban, savcılığa şikâyet edildi.

*

En son... Kırıkkale cezaevinde yatan mahkûmlar, boncuklarla Pir Sultan Abdal resmi yaptı, örgüt lideri olduğu gerekçesiyle, Pir Sultan Abdal’ın resmine el kondu.

*

Sırada ne var acaba diye merak ediyorduk...

*

Kuveytli dallama milletvekili Muhammed el Cebri, bizim bademlerden atik davrandı... Parlamentoda konuştu, Mevlânâ Celaleddin Rumi’nin tuhaf fikirlerini yaymak üzere Kuveyt’te sempozyum düzenleneceğini belirterek, Kuveyt içişleri bakanlığının engel olmasını, Mevlânâ’ya vize verilmemesini, Mevlânâ denilen şahsın ülkeye sokulmamasını istedi!