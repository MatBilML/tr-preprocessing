AKP, 30 Mart’ta Bornova’yı kazanamadı. 31 Mart sabahı, toplum sağlığı merkezi kapatıldı.

*

AKP, Bitlis’i kaybetti. Belediyenin bilgisayarları kayıp, güvenlik kamerasının kabloları kesik, televizyonlar yerinde yok, bazı araçların aküleri sökülmüş.

*

AKP, Iğdır Tuzluca’yı kaybetti. Belediye araçlarının lastikleri patlatılmış.

*

AKP, Tunceli Çemişgezek’i kaybetti, kardeşlik bitti, AKP’li İstanbul Ümraniye Belediyesi taa 9 sene önce kardeş ilçe Çemişgezek’e hibe ettiği kepçe’yi geri istedi. Bu komedinin ortaya çıkması üzerine, Ümraniye Belediyesi’nden açıklama yapıldı, iddialar külliyen yalanlandı, 9 sene önce Çemişgezek’e verilen kepçenin zaten hibe edilmediği, ücretsiz olarak kiralandığı, şu anda Ümraniye’nin ihtiyacı olduğu için, kepçenin geri istendiği, hadisenin bundan ibaret olduğu, siyasi saiklerle kamuoyunun yanlış bilgilendirilmesine çok üzüldükleri ifade edildi!

*

AKP’nin forveti Hakan Şükür’ün ismi, AKP’li Sancaktepe Belediyesi’nin stadyumuna verilmişti, kişiliği, karakteri ve ahlakıyla örnek insan olduğu gerekçesiyle, Hakan Şükür Stadyumu yapılmıştı. Hakan Şükür kendi kalesine, AKP’nin doksanına takınca... Hakan Şükür’ün ismi stadyumdan söküldü.

*

Tayyip Erdoğan’ın hem çocukluk arkadaşı, hem içişleri bakanı İdris Naim Şahin’in ismi, memleketi Ordu Ünye’de yeni yapılan otogara verilmişti, İdris Naim Şahin Otobüs Terminali olmuştu. İdris Naim Şahin, AKP’den istifa etti. Tabelada sadece otobüs terminali kaldı, İdris Naim Şahin’in ismi silindi.

*

AKP milletvekili Muhammed Çetin, AKP’nin en gözde milletvekillerindendi. Hocaefendiye haşhaşi filan denince, AKP’den istifa etti. Türkçe Olimpiyatları’nın Chicago ayağını takip etmek üzere THY’yle ABD’ye gitmek istedi, polis çağırıldı, bu herif uçuş güvenliğini tehdit ediyor diye, ittire kaktıra uçaktan atıldı.

*

Flaş, flaş, flaş...
Cumhurbaşkanlığı seçimindeki sürpriz sonucun hemen ardından Çankaya Köşkü’nde yangın çıktı sayın seyirciler... Cumhurbaşkanlığı’na aday olan ve kıl payı kazanamayan Tayyip Erdoğan, bizim bu müessif olayla alakamız olduğunu iddia edenler, şerefsizdir, alçaktır, müfteridir dedi. Çankaya Köşkü’yle eşzamanlı olarak Huber Köşkü’nde başlayan yangının ise, elektrik kontağına kedi kaçmasından kaynaklandığı açıklandı sayın seyirciler...