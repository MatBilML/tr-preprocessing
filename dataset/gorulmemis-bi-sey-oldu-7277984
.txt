Görülmemiş bi şey oldu!

*

Tek tek baktım gazetelere...

Hürriyet’te yok. Milliyet’te yok.

Sabah’ta yok. Zaman’da yok.

Cumhuriyet’te yok. Vatan’da yok.

Yeni Şafak’ta yok. Star’da yok.

Radikal’de yok. Bugün’de yok.

Vakit’te yok. Milli Gazete’de yok.

Posta’da yok. Takvim’de yok.

Referans’ta yok. Birgün’de yok.

Tercüman’da yok. Türkiye’de yok.

Ortadoğu’da yok. Dünya’da yok.

Turkish Daily News’te yok.

*

Ne yok?

Başbakan Erdoğan.

Görülmemiş şey bu!

4 yıl 10 aydır, birinde olmasa, öbüründe mutlaka olurdu... İlk kez dün, hiçbirinin birinci sayfasında yok Erdoğan... Çoğunun, iç sayfalarında bile yok... Hem de, ülkeyi sarsan bomba olayının olduğu gün!

*

Ne var?

Cumhurbaşkanı Gül.

Hepsinde.

"Halk seçti" denilen Abdullah Gül’ün popülaritesi, yüzde 47 oy alan Tayyip Erdoğan’ın popülaritesini ezdi, geçti...

Kanıtı, dünkü gazeteler.

*

"Yarı başkanlık ya da başkanlık sistemine geçmeden, yetkilerini değiştirmeden Cumhurbaşkanı’nı halk seçerse, Cumhurbaşkanı, Başbakan’ın önüne geçer" dedik...

Anlatamadık.

İşte geçti.

*

Evet... Gül, Erdoğan’a sorun çıkarmaz. Engellemez... Ama karışır! Üstelik, ilelebet böyle gitmeyecek... Belki yarın, Cumhurbaşkanı Gül’ken, Başbakan başka partiden olacak... Ya da Cumhurbaşkanı Erdoğan, Başbakan başka partiden olacak.

O zaman ne olacak?

*

Eskiyle kıyaslayamayız...

Eski cumhurbaşkanlarını halk seçmedi. Ama bundan sonrakini halk seçecek, öyle görünüyor... Ve Cumhurbaşkanı, iki turla seçileceği için, en az yüzde 51 oy alacak.

Belki yüzde 70, yüzde 80 alacak...

Başbakan’ın oyu, illaki az kalacak!

Ne olacak o durumda?

*

Davul başkasında, tokmak başkasında devlet yönetilir mi?

"Fren" yetkilerine sahip Cumhurbaşkanı, "direksiyon" sahibi Başbakan’a müdahale etmeyecek mi? "Seni halk seçtiyse, beni de halkın yüzde 70’i seçti" demeyecek mi?

Yetkisini kıssan...

"Halkın yüzde 70’i bana yetki vermiş, sen hálá hangi yetkiden bahsediyorsun birader" demeyecek mi?

*

Özetle...

AKP, sırf bu seçimi kazanabilmek için, icraat sistemini dinamitledi... Apar topar yaptırdığı referandumla, 10 yıl sonra, 20 yıl sonra, 30 yıl sonra hálá tartışıyor olacağımız bir iş açtı ülkenin başına.

Kanıtı dünkü gazeteler.