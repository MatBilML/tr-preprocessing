Google, malum, internet arama motoru... “Google trends” diye şahane bi istatistik hizmeti var. Aradığın kelimeyi yazıyorsun, tıklıyorsun, yıllar içindeki aranma sayısını şak diye gösteriyor.
*
Anahtar kelimemiz: Şike.
*
Hadi lütfen, geçiverin bilgisayarın başına, önce google’a, sonra google trends’e girin, şike yazıp, sorgulayın.
*
2004, 2005, 2006, tık yok.
2007, 2008, 2009, 2010...
Hatta, 2011’in başı, tık yok.
2011’in ortasına kadar hiç kimse “şike” kelimesini merak bile etmemiş.
2011 Temmuz?
Uçmuş!
*
3 Temmuz’da şike operasyonu başlatılınca... O güne kadar şike kavramını merak bile etmeyen ahalimiz, adeta saldırmış, haldır haldır “şike”yi aramış.
*
Ağustos?
Çakılmış.
Eylül, Ekim, Kasım, kimse aramamış.
Aralık’a gelince...
İddianame açıklandı, biraz kıpırdanmış.
Kıpırdanmış ama...
İddianamenin merak edilme oranı, şike’ye kıyasla 10 kat azalmış.
Takip eden aylarda, iyice yerlerde.
*
Yani?
Yani’si şu...
Karakteristik olarak, herhangi bir kavramı, rezalete dönüşmeden önce asla merak etmiyoruz. Rezalet patladığında, çılgınca merak ediyoruz. Az biraz zaman geçince, gene merak etmiyoruz.
*
Füze gibi merak ediyoruz...
Paraşütsüz unutuyoruz!
*
Devlet büyüklerimizin, yetkililerimizin... Skandal meseleleri anında çözmektense, zamana yaymasının, ha bugün ha yarın diye sürüncemeye bırakmasının sebebi bu.
*
Çünkü, zamana yayınca, alışılıyor.
Etkisini kaybediyor.
Unutuluyor.
Sorun, sorun olmaktan çıkıyor.
*
Hani, n’olacak bu şike meselesinin hali diyorsunuz ya... İşte hali’mizin grafiği bu.
*
Üniversite sınavındaki şike meselesi için “mod medyan” yazın, sağlamasını yapın!