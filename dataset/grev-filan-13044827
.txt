*
Bu ülkede grevle mrevle netice alamaz memur... Çünkü memurun sorunudur.
Ahaliyi ırgalamaz.
*
Hakkını ararken polis tarafından haşat edilen işçilere, esnafın tekme tokat girişmesi de ondan zaten... İşçinin derdi, sadece işçinin derdidir, işçi olmayanı ilgilendirmez, el âlemi germez.
*
Doktor mesela... İdeal damattır,
herkes kızını doktora vermek ister,
beni ne doktorlar istedi filan, herkes çocuğunu büyüyünce doktor yapmak ister, herkes otomobilini doktordan almak ister, herkes evini-dükkânını doktora vermek ister... Kız verirken, kocaya varırken, meslek seçerken, otomobil alırken, ev kiralarken, canımdır cicimdir. 6 saat
grev yapsın, şerefsizdir.
*
Miting yapmaya hazırlanan eczacıların mitingine de, sadece eczacılar katılacak o yüzden... Doktorlar bile katılmayacak... Öğretmenlerin mitingine, öğrenci velilerinin katılmadığı gibi.
*
(Aktütün’ü basmışlardı, 15 şehit var, memlekette yer yerinden oynuyor, ağlamaktan gözümüze kan oturmuş, şak, bi faks geldi, isim, adres, şu şu sokaktaki kaldırımları sökmüş belediye, tam evinin önüymüş, böyle devlet olur muymuş, “Yazın bu sorunları” diyordu.)
*
“Her koyun kendi bacağından asılır”ın atasözü olduğu ülkede, grev mrev beyhudedir... “Nerde çokluk, orda bokluk” lafına sırıtan bir toplumda, “toplu” sözleşme yapılamaz.
*
Emekliler miting yapsa, ben iddia ediyorum, çocukları bile gelmez... Veya, garibim çiftçilerin eylemine sadece burnundan çeke çeke zorla getirdikleri ineklerin, öküzlerin katılması gibi.
*
Aslına bakarsanız, çiftçiler dün eylem yapmaya kalksaydı, öküzler de katılmazdı... Tren durduğu için, makinisti dövenlere bakmaya giderlerdi çünkü.
 