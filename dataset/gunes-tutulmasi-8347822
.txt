Tatilde olsan, oteldeki odanı bu kadar çabuk boşaltamazsın, oteldeki odanı...

Apar topar!

*

Böyle bu işler çünkü.

Gel deyince, gidiyorsan...

Vur deyince, vuruyorsan...

Gir deyince, giriyorsan...

Çık deyince, çıkacaksın.

*

Sakın ola, onurdan monurdan bahsetmeyin bana... Hangi onur?

*

Lübnan’a gitmek istemiyoruz, İsrail’i korumak için, tıpış tıpış gidiyoruz...

Afganistan’a gitmek istemiyoruz, ABD’yi korumak için, tıpış tıpış gidiyoruz...

Irak’tan çıkmak istemiyoruz, kendimizi korumak için, kıçın kıçın çıkıyoruz!

Ne onuru?

*

Tatbikatta, durup dururken gemimizi vurdu mu füzeyle? Muaveneti? Vurdu.

Biri yarbay, 5 şehit, 22 gazi...

Ne yaptık? Yeni gemiler verdi, sustuk.

Irak’ı işgal etmek için, topraklarımıza asker yerleştirmek istedi mi? İstedi.

Ne yaptık? At pazarlığı... Para istedik.

Çuval geçirdi mi kafamıza? Geçirdi.

Ne yaptık? Üstüne özür diledik.

"N’olur deliğe süpürmeyin" falan.

*

Ya bu sefer?

Sıkı durun...

Dünkü toz duman içinde gözden kaçan bir "son dakika" haberi daha vardı:

"Dünya Bankası, stratejik işbirliği çerçevesinde, Türkiye’ye 6.2 milyar dolar kredi verilmesini onayladı."

*

Böyle bu işler...

Al parayı.

Sen de kömürü al.

Kes sesini!

Ne onuru?