*
Aynı gün... Eyüp İlçe Milli Eğitim Müdürvekili Güsamettin Erdoğan’ın, ki Başbakanımızın akrabasıymış kendisi, 4 yılda 160 ülke gezdiği ortaya çıktı.
*
Singapur’da leopar okşarken,
Tayland’da maymun beslerken,
Endonezya’da suaygırlarını incelerken fotoğrafları bulunan Güsamettin bey, “Adem ile Havva’nın bütün çocuklarının tanışıp kaynaşması için, anaların ağlamaması için, dünya barışı için çalışıyorum” dedi.
*
Ulvi bi görev yani.
*
“160 ülke, dünya barışı” filan deyince, aklıma Birleşmiş Milletler geldi tabii... Birleşmiş Milletler’in resmi internet sitesine girdim; Güsamettin Bey’le aynı tarihte koltuğa oturan Birleşmiş Milletler Genel Sekreteri Ban Ki-Moon’un 4 yılda nerelere gittiğine baktım.
*
Toplam 76 ülke.
*
Bizim Güsamettin bey...
84 ülke takmış Ban Ki-Moon’a!
*
Beyaz Saray’ın önünde çekilmiş fotoğrafını görünce de, üşenmedim, Beyaz Saray’ın resmi internet sitesine girdim; dünyanın ağası Barack Obama’nın nerelere gittiğine baktım.
*
Toplam 28 ülke.
*
O kadarcık ülkeyi, ilaç için kulağına bile damlatmaz Güsamettin Bey.
*
Dolayısıyla, Güsamettin Bey hakkında Meclis’te soru önergesi veren CHP’yi esefle kınıyorum... Ve, Güsamettin Bey’in onore edilerek, “dünya barışı” için Birleşmiş Milletler Genel Sekreterliği’ne aday gösterilmesini teklif ediyorum.