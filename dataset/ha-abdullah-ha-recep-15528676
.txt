“Ak” kuvvetlerle “kara” kuvvetleri arasında icra edilen ve Cumhurbaşkanı’nın “seçkin gözlemci” olarak takip ettiği “müşterek fiili atışlı” tatbikatın “caydırıcı” neticeleri şöyle...

*

“İlk er” emekliye ayrıldı.
“Durmak yok, yola devam” taktiği kapsamında “koşan er” Genelkurmay başkanı oldu. (Tek kusuru İzmirli olması!)

*

Çömelen Başbakanımız sanki bilmiyormuş gibi, “orası falanca tepesi, şurası fişmekan vadisi” diye aklınca “coğrafya dersi” vermeye kalkışan Tümgeneral Gürbüz Kaya, kayalıkları iyice ezberlesin diye Harita Daire Başkanlığı’na gönderildi.

*

“Or”general olması beklenen Nejat Bek, “mor”generalliğe atandı... Soyadı üstünde olduğu için, “destek” komutanlığına, yani “defansa” çekildi.

*

Özel Kuvvetler Komutanlığı..
Piyasada kolordu oluşturacak kadar “tutuklanmamış” bordo bereli kalmadığı için, korgenerallerin alayı da içeri tıkıldığı için, elde avuçta kalan “tüm”lerden biri başına getirilerek, kolordu seviyesinden mecburen tümen seviyesine indirildi.

*

“Tetikçi” gazetecilerin hücumlarına cevap verebilmesi için, Genelkurmay İletişim Daire Başkanlığı’na Tuğgeneral Tayyar “Süngü” takıldı!

*

“Hayret, bu sefer kimse ihraç edilmedi” deniyor. Edildi... Hem de, irticacı teğmen filan değil, Atatürkçü orgeneral... Komuta Kademesi’nde 15 olan orgeneral sayısı, 14’e düştü.

*

Hayret, şerh konulmadı!

*

Kadının yaş’ı sorulmaz hassasiyetiyle, kadınlarımız gene general olamadı.

*

Ama, en enteresanı derseniz...

*

Cumhurbaşkanımız, Abdullah.
Başbakanımız, Recep.
Peki ya, Harekât Başkanımız?
Abdullah Recep!

*

Hem vallahi, hem billahi... Korgeneral Abdullah Recep, Genelkurmay Harekât Başkanı, Başbakanımızın askeri danışmanı, dolayısıyla bir ve iki numaranın “koalisyon güçleri komutanı” oldu.

*

Böylece, “Abdullah’a sorayım, Recep’e bi danışayım” derdi ortadan kalktı... Fark etmez artık, ha Abdullah, ha Recep, harekâtları halledecek Abdullah Recep.