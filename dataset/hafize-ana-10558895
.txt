İnsanın inanası gelmiyor ama...

21 sene olmuş öleli.

*

Ne ekipti be kardeşim...

Hafize Ana.

Kel Mahmut.

İnek Şaban.

Güdük Necmi.

Tulum Hayri.

Domdom.

Hayta İsmail.

Damat Ferit.

Külyutmaz.

Badi Ekrem.

Hele o delirttikleri müfettiş...

*

Ertuğrul Özkök sayesinde fotoğraf yayınlamak moda oldu ya... "Türkiye fotoğrafı"ydı o ekip.

*

Adile Naşit gelmiyor bi daha ama, her tarafımız, hatamızla-günahımızla bizi kucaklayan anaç Hafizelerle dolu aslında... Yok mu çevrenizde fırlama Güdük Necmi? Paragöz müdürler de var hálá; sert görünen ama, yufka yürekli Kel Mahmutlar da... Bak etrafına, bir sürü İnek Şaban... Fast foodçular Domdom kaynıyor. Çık Bağdat Caddesi’ne, kıçının kılları ağardığı halde göbeğini içine çeke çeke motora binmeye çalışan Badi Ekremler dolaşıyor.

*

O kadar muhteşem harmanlamış büyük usta... İstanbul’u merkez alıp, Anadolu’yu öylesine gerçekçi gözlemlemiş, öylesine monte etmiş ki tipleri, içinde hepimizin olduğu kusursuz bir "Türkiye özeti" yaratmış.

*

Onun için hepimizin lise yılları Hababam’a benzer. Onun için repliklerini bile ezbere biliriz. Onun için eskimez. Biziz o çünkü... Tulum da biziz, Hayta da biziz, Külyutmaz da biziz.

*

Hafize Analarımız var.

Kel Mahmutlarımız...

İnek Şabanlarımız...

Güdük Necmilerimiz var.

Var oğlu var.

İyi de...

Hepimizi anlatan "o Türkiye özeti"nde, din-iman tüccarları niye yok? Güzel ülkemin güzel insanlarını "senden-benden" diye bölen, aramıza nifak sokan tipler niye yok?

*

Koca çınar Rıfat Ilgaz unuttu mu onları özete koymayı... Türk insanını bu kadar iyi tanıyan, ciğerini bilen birinin bu hatayı yapması mümkün mü? Bence değil...

*

Peki nedir?

Yoktu bunlar!

Aramızda yoklardı.

*

Soru şudur o halde...

Kim ekti bunları aramıza?