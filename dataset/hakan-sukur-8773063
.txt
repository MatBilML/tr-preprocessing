*

Çünkü onlar, Atleta de Cristo.

Yani, İsa’nın sporcusu.

*

Bu adamlar, eğer evliyse, dünyanın en güzel kadınını getir, dönüp bakmaz. Yoldan çıkmaz... Hayatları "ev-idman-stat" arasında geçer. Yobaz değildirler. Ama, Allah’tan korkarlar... Yamuk iş yapmazlar. İçki içen bile, ağzıyla içer, insan gibi.

*

Futbol artık, sanayi...

O nedenle, futbol kulüpleri bu tür topçulara yatırım yapıyor. Parayı aldığı gün dağıtan, maç öncesi telekız pazarlığı yapan, kendine bakmayan, ailesine sadık olmayan futbolcu, istediği kadar yetenekli olsun, transfer edilmiyor. Paraya günah!

*

Bazıları yadırgadı ama, "Fenerbahçe derbisi Kutlu Doğum Haftası’na denk geldi, Allah kime nasip ettiyse, o kazansın" diyen Hakan Şükür, bunların Müslüman versiyonudur... İşini namusuyla yapan, yamuk yapmayan, ailesine bağlı, özetle Allah’tan korkan bir futbolcudur Hakan... Yobaz değildir. Baskı yapmaz, eşinin, kızının zorla başını örtmez.

*

Hal böyleyken...

Laiklere faul yapmak için fırsat kollayan bazı arkadaşlar, topa girmiş hemen, döşenmişler köşelerinde, "Noel’den rahatsız olmayanlar, Hakan Şükür’e tepki yağdırdı" falan diye.

Halbuki...

Hakan’a tepki mepki yok.

*

Laiklerin tepkisi, sırf imam hatip bitirdi diye, kendini İslam’ın sahibi zannedenlere... Laiklerin tepkisi, ağzından Allah’ı, Kitap’ı düşürmeyip, elalemin karısına sulanana, çocuk yaştaki kızlara nikáh kıyanlara... Laiklerin tepkisi, cemaat evlerinde etek öpüp, yaş gününde sosyete barlarında, hem de Kandil Gecesi, gizlice kadeh tokuşturanlara... Laiklerin tepkisi, dindarım ayaklarıyla milleti dolandırıp, Kábe manzaralı ev alanlara... Laiklerin tepkisi, cami bombalayanlara bu vatanın malını mülkünü peşkeş çekenlere... Laiklerin tepkisi, ramazanı hicri takvimle, peygamberimizin doğumunu miladi takvimle kutlayanlara... Düşün dinimizin yakasından kardeşim, çekin elinizi.