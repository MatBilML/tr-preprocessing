Başbakan.
Aynı zamanda...
Fenerbahçe Başkanı.

*
Sene 1942, kanarya başkent deplasmanında... Oğlu ve kayınbiraderi maça gitmek istiyor. Baba ters adam, çekiniyorlar, anneye söylüyorlar. Anne, başbakana iletiyor, çocukları maça götür... “Peki” diyor, makam aracına binip, stada geliyorlar. Oğlu ve kayınbiraderinin havaları binbeşyüz, herkes gıptayla onlara bakıyor, şeref tribününe kurulup, en faça yerden seyredecekler. Tam o sırada, başbakan şoföre sesleniyor, “şurda dur” diyor. Duruyorlar... Başbakan cüzdanını çıkarıyor, kayınbiraderine para uzatıyor, “gişe orda, gidin biletinizi alın!”

*
Başbakan.
Fenerbahçe Başkanı.
“Avanta yok” diyor.
Evladına bile!

*
E şimdi.
Şükrü Saracoğlu Stadı’nda en faça yerden maç seyretmek için, avanta bilet isteyen savcı, hâkim, emniyet müdürünün durumunu, hangi adalet sistemi sorgulayacak?

*
Avanta yarış tayı isteyen topçuyu enseledik... Avanta bilet isteyenlerin hukukuna Yargı’tay mı, Danış’tay mı, Sayış’tay mı karar verecek? Yoksa, Başbakanımız Tay’yip Erdoğan mı?

*
(Şükrü Saracoğlu’nun kirada vefat eden ilk ve
tek başbakan olduğunun altını çizmek isterim.)

*
Ayrıca...

*
“Kritik maç yapıcaz. Kendi takımında bize karşı forma giyme, biz seni bizim takıma transfer edicez” demek şikeyse... Altyapısından yetiştiği kendi takımı CHP’de forma giyeceğine, gidip AKP’de forma giyen “sol”açık Ertuğrul Günay, bir nevi Emenike değil midir?

*
Anayasa’ya aykırı davrandığı tescillenen partilerin Meclis’te bulunmasında sakınca yoksa. O Meclis’in çıkardığı yasalara aykırı davranan takımlar niye küme düşürülsün?

*
“Asker” Bülent’i
anlarım, adı üstünde, suçu olmasa bile askerlerin alayını tutukluyorlar.... Ancak, deveyi havuduyla götürenler baş tacı edilirken, Tayfur Havutçu’nun günahı ne?

*
“Uzun süredir takip ediyorduk, telefonları kaydettik, kameraya aldık, gününü bekledik” demek... Gününü bekleyip, günü gelince kaset patlatmaya benzemiyor mu?

*
Menajerlik sorularının çalınması ve yandaşlara verilmesi suçsa... KPSS soruları çalınıp, yandaşlara verilmedi mi? Üniversite sınavındaki şifreyi Aziz Yıldırım mı koydu?

*

“Kusurlu” gol yemek şaibeyse... Folluk olan ve bizzat YÖK tarafından “kusurlu” bulunan ÖSYM Başkanı niye hâlâ kalede?

*
Vatandaşa, makarna bulgur kömür dağıtmak, “teşvik primi”nin
hasosu değil mi?

*
Kenan Evren iktidar.
Ankaragücü
süperligde.
Turgut Özal iktidar.
Malatyaspor
süperligde.
Mehmet Ağar
iktidarda.
Elazığspor süperligde.
1970 Kasımpaşa
yok.
1980 Kasımpaşa
yok.
1990 Kasımpaşa
yok.
2000 Kasımpaşa yok.
2002 Kasımpaşalı iktidar.
2004 Kasımpaşa
üçüncü ligde.
2005 Kasımpaşa
ikinci ligde.
2006 Kasımpaşa
birinci ligde.
2007 Kasımpaşa
süperligde.
Melih Gökçek,
Ankaraspor.
Oğlu, Ankaragücü.

*
Buna mukabil...
Cem Uzan’ın Adanaspor’u dümdüz edildi. CHP’li İzmir’in takımları, tesadüf
o ki, AKP’nin iktidar olduğu sene küme düştü, 9 senedir çıkamıyor. Feyir piley’e uygun mudur?

*
Londra Belediyespor, Paris Belediyespor yokken...
İstanbul Belediyespor
neyin nesidir?

*
Muz cumhuriyetinin adaletine yardımcı olmak maksadıyla, muz orta yapalım, bitirelim...

*
WikiLeaks belgelerinde, ABD Ankara Büyükelçiliği’nin Washington’a gönderdiği rapor var. Telekulağa, gizli kameraya filan gerek yok, şakır şakır yayınlandı... “AKP’nin belediye seçimini kazanmak
için, Trabzonspor’a örtülü ödenekten
para gönderdiği”
iddia ediliyordu.

*
Herkes gözaltında.
Herkes sorgulanıyor.
Bu iddiayla ilgili
n’aapılıyor?