*
Beyaz Gelincik dizisinde eroin satan tiyatrocuya yolda denk gelip “adi puşt” diye ağzını burnunu kırmıştı ahalimiz... Çocuklar Duymasın’ın annesi “yılın annesi” seçildi, ki o sırada eşinden boşanmıştı, çocuğu da yoktu. Kurtlar Vadisi’ndeki Çakır ölünce, sayfa sayfa vefat ilanları verildi, mevlit okutuldu.
Sağır Oda’da suikast yapılacağı açıklanmış, bazı dangalak gazetecilerimiz ekrana çıkıp, araştırılması için harbi harbi savcıları göreve çağırmıştı...
Akasya Durağı’ndaki kuyumcu soygunu polise ihbar edildi, onlarca kamera, stadyum gibi ışık sistemlerine rağmen, polisimiz silah çekti iyi mi, az daha
maskeli tiyatrocuları vuruyordu.
*
Dizileri gerçek sanıyoruz.
*
Ha diyebilirsiniz ki...
Kanuni gerçek şahsiyet; dizisi yapılamaz.
Anca belgeseli yapılır.
*
Belgeseli de gördük birader...
*
Anadolu uygarlıkları için belgesel çekmeye kalkan Türk ekibi, Kayseri Kalesi’ne rol icabı Bizans bayrağı asma gafletinde bulundu. Temsili Bizanslı kıyafeti giyen figüranlar yumruklandı. “Abi ekmek çarpsın biz Türk’üz, Müslümanız” diye yalvaran belgeselciler, gözaltına alındı, sorgulandı. Neticede, dış mihraklar püskürtüldü, belgesel çekilemedi. Hadise apar topar cereyan ettiği için mehter takımı bulunamadı ama, taksi durağından temin edilen Türk bayrağı, tekbirlerle kalenin surlarına dikildi ve hep bir ağızdan İstiklal Marşı okundu.
*
Dolayısıyla, önerim şu...
*
Halit Ergenç, sadrazama ferman yazdırırken bi replik sıkıştırsın araya... “Halk içinde muteber bir nesne yok tivi gibi, olmaya devlet cihanda RTÜK şikâyet hattı gibi!”
*
Dinlerler padişahı.
Şak diye kesilir telefonlar.
Hatta, RTÜK’ü basarlar.