Ağustosun ortası.
Saat 21.30 suları.
Gün geceye...
Kavurucu sıcak ayaza dönerken...
Trok trok trok!
Tok vuruşlar yırtıyor sessizliği.
Peş peşe.
Kalleş “kaleş”in sesini duyuyor memleket, tarihinde ilk kez...
Eruh basılıyor.

İhanetin miladı.

Süleyman Aydın düştü orda.
Bölücü terörün ilk şehidi.
21 yaşındaydı.
Erzincan’ın merkeze bağlı Mertekli Köyü’ndeki mezarlıkta yatıyor.

Sonra?

Bi daha düştü Süleyman Aydın!
Evet, bi daha.
İlk Süleyman Aydın’dan tam 21 sene sonra, adıyla soyadıyla adaşı Süleyman Aydın şehit edildi.
Şırnak’ta.
O da 21 yaşındaydı.
Sivas’ın Hafik İlçesi’ne bağlı Yarhisar Köyü’ndeki mezarlıkta yatıyor.

İlk Süleyman Aydın şehit düşmeyip, terhis olsaydı, evlenip, oğlu olsaydı... İlk Süleyman Aydın’ın oğlu, öbür Süleyman Aydın’la yaşıt olurdu.

Sıra torunda...

Bakın, 24 evladımızı daha şehit ettiler Çukurca’da...
Birinin adı, Mustafa Aslan.
Çorum Şehitliği’nde toprağa verildi.

Bu Mustafa Aslan’dan dört sene önce, adıyla soyadıyla adaşı Mustafa Aslan şehit edildi... Pülümür’de.
Balıkesir Gönen Şehitliği’nde yatıyor.

İlk Mustafa Aslan şehit düşmeseydi, son Mustafa Aslan’la yaşıt olacaktı.

Şehit vermeyen şehir, ilçe, köy kalmadı Türkiye’de.... Şehidi olmayan sülale kalmadı, gazisi olmayan aile yok.Hatta, birinci tur bitti, adıyla soyadıyla ikinci tur şehitlerimizi veriyoruz.

Yoksa üçüncü tur mu?
Çukurca’daki şehit Bilal mesela, kaçıncı astsubay Bilal? Kaçıncı Murat, o üsteğmen... Kaç Mustafa, kaç Fikret?
Ramazan’dan sonra filan deniyordu...
Kaçıncı bu şehit Ramazan?

“Gilad Şalit” dedin mi, sanırsın babamızın oğludur, herkes şıp diye biliyor. Kaçıncı Ahmet gitti, kaçıncı Mehmet... Memleketi hamas’etle yönetenlerden bilen var mı?

Ve, dün.
Otorite ayaklarına yatan yalakanın biri hala soruyordu televizyonda...
Acaba PKK’nın nihai hedefi ne?

Daha detaylı koordinat verirdim ama, şimdilik bununla idare et şekerim.
Nihai hedef ebenin...