*
Otuz küsur sene önce olsaydı, emekli korgeneral Mehmet Otuzbiroğlu diyebilirlerdi... Veya, maazallah 2004 senesinde filan yaşansaydı, Ogün Altıparmak’ın parmağı aranabilirdi.
*
Bu arada...
Elektriği AKP icat etti.
Ateşi AKP buldu.
Tarımı ilk AKP’liler yaptı.
*
Kennedy suikastını İsmet İnönü’nün işlemiş olduğu konusunda şüphelerim var. Ancak, Hiroşima’nın CHP işi olduğu kesin... Savarona’nın fuhuş yaparken yakalanan aşçısı Tom Amca’nın kulübesindeki el bombalarıyla, Nagazaki’dekinin seri numaraları aynı.
*
Yuri Gagarin ülkücüydü.
Anca uzaya çıkabildi.
Aya takunya dikenler AKP’li.
Jüpiter evet’çi.
Satürn, yetmez ama evet dedi.
*
New York’taki “ikiz” kuleleri vuranlarla, Sabancı’nın “ikiz” kulelerinde cinayet işleyen zihniyet, bizim muhalefetteki tek yumurta ikizi... Roma’yı yakan Neron değil aslında, Perihan kod adlı bi kadın... Brütüs’ü azmettiren ise büyük ihtimalle Profesör Mehmet Haberal... Robinson Crusoe’nun telekulağı Cuma ortaya çıkarmıştı bu bilgiyi, ordan biliyorum.
*
Apo’çiler BDP’li.
Tom Miks Jitemci.
Puik gazeteci.
*
Ne o? Niye ağız burun kıvırıyorsunuz? Garfield’ın, Cinderella’nın, Bugs Bunny’nin, Temel Reis’in darbe iddianamesine girmesine inanıyorsunuz da, Puik’lere niye inanmıyorsunuz?
*
Colomb Molomb hikâye mesela... “Okyanus Ötesi”ni en önce Başbakanımız keşfetti... 12 Eylül 1492’den taaa 518 sene sonra teşekkür edene kadar, hiç kimsenin bilmemesi ondan!
*
Mustafa Balbay, “küresel ısınmanın ne zaman Ergenekon’a yükleneceğini merak ediyorum” dedi; mahkeme başkanı “mümkündür” dedi. (Kutup ayılarına Kafes planında rastlamıştık.)
*
KPSS sorularını Süleyman Demirel’in ÖSYM’ye atadığı Arsen Lüpen’in arakladığı ortaya çıktı... Devletin en kilit noktalarında yıllarca görev yapan ve kitap yazarak, cemaat örgütünün emniyeti-yargıyı ele geçirdiğini açıklayan Hanefi Avcı, teröriste yataklıktan içeri alındı.
*
Tekerleği AKP’lilerin icat ettiğini söyleyenler ise, müfteridir, alçaktır.