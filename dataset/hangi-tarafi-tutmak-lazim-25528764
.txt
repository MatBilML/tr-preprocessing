Müteahhit, savcıyı yakalıyor.
Polis, Mit’i yakalıyor.
Vali, polisi yakalıyor.
*
Cemaat, Akp’yi yakalıyor.
Akp, cemaat’i yakalıyor.
*
Kafası karışanlar soruyor...
Hangi tarafı tutmak gerekiyor?
*
Bir yılbaşı gecesi haberiydi, yaşanmış öyküdür, Anadolu Ajansı servis etmişti... Alkollü sürücü, ilerdeki kavşakta çevirme olduğunu görür. Usul usul kenara çeker, durur. Yan koltukta arkadaşı oturmaktadır ama, onun da ehliyeti yoktur, çünkü, o da alkollü yakalanmış ve ehliyetini altı aylığına kaptırmıştır. N’aapsak diye düşünürken... Kaldırımda yürüyerek yaklaşan bir vatandaş görürler. Birader hayırlı akşamlar. Size de hayırlı akşamlar. Durum böyleyken böyle, anlatırlar, şu kontrolü geçene kadar otomobili kullanır mısın diye, yardım isterler. Vatandaş yardımseverdir. Tamam der, geçer direksiyona, basar marşa, kavşağa doğru ilerler. Dur... Durur... Üfle... Üfler... Alkollü çıkar iyi mi!
*
Hem otomobil bağlanır.
Hem para cezası kesilir.
Hem de hayırsever arkadaşın ehliyetine de altı aylığına el konur.
*
Al birini, vur öbürüne’dir.
Direksiyon hangisinin elinde...
Hiç önemi yoktur.
Yakalanmış olmaları önemlidir.
*
Az ilerdeki seçim, kavşaktır...
Trafikten men edilmeleri gerekir.