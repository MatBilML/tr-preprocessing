“Ben bu ülkenin doktoruyum” diyen Başbakanımız, şimdi de “eczacı” oldu iyi mi... “Hap gibi anayasa hazırladık, tablet gibi” diyor.

*

Merkez efendi mübarek!

*

Etken maddeleri tek tek ayırmayın.
Doldurun avucunuza...
Hepsini bi defada yutun istiyor.

*

Şöyle bi reçete mesela...
Mide asiti dengeleyici
Kalp ritmi düzenleyici
Kan sulandırıcı, idrar sökücü
Ağrı kesici ile kortizon
Tiroid hormonu, tansiyon düşürücü
Kemik güçlendirici
Anti gribal, anti alerjik

*

Kokteyl... Yut bak n’oluyor!

*

Astımı olana, kalp yetmezliği hapı ver, nefes problemi hakikaten çözülür, ölür... Kalp hastasına, grip ilacı ver, kalpten yırtsa bile, beyin kanamasından gider... Sarılığı olana, ağrı kesici öner, güle güle... Böbrek hastasına, mültivitamin içir, sizlere ömür... Beli ağrıyor diye ülseri olana Voltaren tavsiye et, mide kanaması banko... Bırak hapı mapı, zehirli guatrı olana iyotlu tuz yedir, balık yedir, tiroid krizine girer... By-pass’tan sonra Aspirin bile Azrail’dir... Ödem oluşmuş deyip idrar sökücü ver hamileye, bebeğini düşürsün... Yüksek tansiyon hastasına, dişi çürüdü diye Jetokain sapla, kalbi dursun... Kemik erimesi olana, galiba romatizma deyip yükle kortizonu, kemikler olsun jöle...

Kalp yetmezliği çekene, kemik erimen var deyip ver kalsiyumu, sonra fatiha oku.

*

Hal böyleyken...
“Bu hapı yutan olur mu?” derseniz.
Olur.
Kuyruk bile olur.

*

Bizim ahali, fatihayı okur.
Prospektüsü okumaz çünkü.