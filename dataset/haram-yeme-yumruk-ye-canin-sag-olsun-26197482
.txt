Yumruk ye.
Canın sağ olsun...
Üzülme.
*
Rüşvet yemedin.
Yumruk yedin.
Varsın vursunlar...
Dert etme.
*
Şişi insin diye metal bir lirayla bastırdılar, tura tarafı denk geldi, Atatürk’ün izi çıktı yüzünde... Alnında Euro izi olsaydı, o fenaydı, o zaman çıkamazdık insan içine.
*
Ceketinin omzu yırtıldı, müftü milletvekili İhsan Özkes’in ceketiyle çıktın, Meclis kürsüsüne, ne mutlu sana... Cebine dolar sıkıştırılmış takım elbiseyle çıksaydın, koluna takılmış 700 bin liralık avanta saatle çıksaydın, asıl o zaman utanırdık; biz ne insanlar gördük, sırtında elbise yok, ne elbiseler gördük, içinde insan yok, aldırma.
*
Oğlun çala çala bateri çalıyor, emekli kardeşin geçinebilmek için namusuyla gece bekçiliği yapıyor, damadın milleti soymuyor, bacanağın çantacılığını yapmıyor... Yetim hakkı yememişsin, yumruk yemişsin, yediğin yumruk olsun, yanak acıtmaz bizi, vicdan yarası acıtır, canını sıkma.
*
Ve, her şerde bi hayır vardır.
Bakarsın, bu yumruk sarsıp, kendine getirir seni... Çok yedim bilirim, bazen işe yarar.
*
Kalkarsın şöyle sersemlemiş halde yerden, yahu nasıl oldu da etrafıma bu kadar liboş toplandı diye, kendine sorabilirsin mesela... Şu anap’tan atılmamış mıydı, şu dyp’den kovalanmamış mıydı, ne arıyor kardeşim bunlar benim yanımda, herkesi kucaklayacağız derken, acaba kucağa mı oturtulduk diye, sorabilirsin. Hangi akıl hocaları, hangi çıkar hesaplarıyla, beni fetocularla cankuş yaptı diye, merak edebilirsin. Akp’nin kullanılmış kâğıt mendil gibi fırlatıp attığı dönek, fırıldak, ikinci cumhuriyetçi gazteciler, şimdi niye beni alkışlıyor, benim bu utanmaz heriflere itibar etmem Mustafa Kemal’in partisine yakışıyor mu diye, sorabilirsin. Ulusalcıları tasfiye ettim, özerk’çileri baştacı ettim, peki niye doğu’da güneydoğu’da yüzde bir bile alamadım, yoksa partiye sızmak için beni tufaya mı getirdiler diye, merak edebilirsin.
*
Her şerde bi hayır vardır... Umarım, o yumruğu boşuna yememiş olursun.