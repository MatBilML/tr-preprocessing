30 sene Mübarek’in ne kadar mübarek bi adam olduğunu yazdılar.

*

Hatta, bi seferinde Mübarek ABD’ye Ortadoğu zirvesine gitmişti. Hatıra fotoğrafı çekildiğinde Obama öndeydi, arkasında Netanyahu’yla Mahmud Abbas vardı, onların arkasında da Kral Abdullah’la Mübarek duruyordu. El Ahram gazetesi makyaj yaptı. En arkada duran Mübarek’i çıkardı ordan, en öne monte etti. Birinci sayfasına bu şekilde koydu.

*

En önce onlar sattı!

*

Ordu yönetime el koyar koymaz “Mübarek’in şu kadar milyar doları var, paraları şuralara kaçırdı” manşetleri attılar. Genelkurmay başkanı gitti Mübarek’in yerine oturdu, “darbe” demediler, “halk devrimi” dediler. Genelkurmay başkanını yalamaya başladılar, demokrasi getirdi dediler.

*

Darbeci genelkurmay başkanı bi soruşturma açtı. Başta El Ahram gazetesi... Yalaka Mısır basınının sadece yalakalık yapmakla kalmadığı, Hüsnü Mübarek’e altın saatler, eşi Suzan Mübarek’e mücevherler, çantalar hediye ettiği ortaya çıktı. 3 milyon dolarlık hediye vermişlerdi.

*

Utanmadan mahkemede şikâyetçi oldular. “Mübarek’ten korktuğumuz için yalakalık olsun diye hediyeler verdik” dediler. Hediye paralarını mahkeme kararıyla Mübarek’ten geri aldılar iyi mi...

*

Şeriatçı Mursi geldi.
Bu sefer Mursi’ye yılıştılar.
Gelen ağam giden paşamdı.
Mursi’den önceki genelkurmay başkanının memleketi batırdığını, iflas ettirdiğini yazdılar. Mursi’nin şeriatçı değil, ileri demokrat olduğunu yazdılar. Mursi’nin göreve getirdiği yeni genelkurmay başkanının “dindar” olduğunu, Mursi’ye gönülden bağlı olduğunu, demokrasi adına muhteşem bir tercih olduğunu yazdılar.

*

Mursi kendini firavun ilan etti.
Dindar general darbe yaptı.

*

Eskiden darbe olduğunda televizyonları filan ele geçirirlerdi. Artık buna gerek yoktu. Darbeci genelkurmay başkanı basın toplantısı yaptı. Yalaka medya naklen yayınladı.

*

Kıssadan hisse...
Kimi ibret alır, kimi koçanı.