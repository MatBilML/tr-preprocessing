Bir patırtı,

bir gürültü...

*

12 Eylül 1980.

O gün doğan,

29 yaşında.

10 yaşında

olan, 39’unda.

*

Kaba hesap, bugün 40’lı

yaşlarını süren

vatandaşlarımız bile, 12 Eylül

öncesinde neler yaşandığını

anca anasından-babasından

dinlediği kadarıyla biliyor.

*

Gerçekleri tarih yazar...

Bi de arşiv.

*

Girdim arşive...

Bugün sizlere "12 Eylül halkın iradesine vurulmuş darbeydi, çok fenaydı, ben demokratım, darbecilere karşıyım, Evren yargılansın" filan diye atıp tutan yüce Türk basını var ya... O arkadaşların 13, 14, 15 Eylül’de neler yazdığını çıkardım. Buyrun...

*

"Kenan Evren’in söyledikleri, her hukukçunun başucuna mukaddes kitap gibi asılacak cinsten sözlerdir... Öpüp öpüp başlarına koysunlar."

"Böylesine olumlu, özlenen sonuçları almaya yönelik harekáta destek olmak, milletçe hepimizin görevidir."

"Eğer ordu, ihtilali başarmasaydı, başımıza gelecekleri düşünebiliyor musunuz? Hep düşünelim, bin şükredelim."

"Hedef, politikayı değil, çirkinleşen politikacıyı tasfiyedir... Hayırlı olsun."

"Hainlerin, küstahların ve kabadayıların, demokrasiyi yozlaştıran tüm güçlerin hepsi geriye itildi."

"İşçi-işveren ilişkilerinden, köylümüzün efendiliğine, hatta bankalardaki paralarımıza bile güvence getirildi."

"12 Eylül bir darbe değildir diyen Orgeneral Kenan Evren’e tamamıyla katılıyoruz. 12 Eylül’ün gerekçesi haklıdır... Halkın meşru müdafaaya geçtiği gündür."

"Biz basın olarak, 12 Eylül Harekátı’nın, Latin Amerika’daki askeri dikta rejimlerine benzemediğini Avrupa’ya anlatmalıyız."

"Ümidimiz, harekátın başarı ile neticelenmesidir. Türk Silahlı Kuvvetleri, memleketimizin son şansıdır."

"El ele, kol kola

mutlu günlere gidiyoruz...

Düzlüğe çıkıyoruz."

"Sağol Mehmetçik."

*

Tek tek isim vermiyorum.

Çünkü ilaç için bir tane bile "Evren yanlış yaptı" diyen olmamış... Herkes esas duruşta!

*

Adam 90’ına geldi...

Bizimkilere cesaret geldi!

*

Özetle...

Ne asker darbe yapabilir aslında, ne de dış mihraklar darbeye zemin hazırlayabilir.

*

Memleketin başının beladan kurtulmamasının, demokrasinin zırt pırt kesintiye uğramasının tek sebebi var... Gelene ağam, gidene paşam diyen, bu ikiyüzlülük.