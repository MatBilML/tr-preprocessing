Ki, Bülent Arınç’ın tuzlama çalışmalarına rağmen, bi devlet büyüğümüzün don’lu görüntüleri ortaya çıktı bile.
*
İmralı alçak basıncı ve buna bağlı cephe sistemlerinin etkisi altında kalan güneydoğu bölgemiz, gündüz taşla karışık yağmurlu, akşam sağanak havayi fişekli... Hissedilen sıcaklık molotoflarla yer yer üç ila beş derece birden yükselecek. Asrın lideri olduğumuz için, “açılım” başlattığımız için, bu asırda tüm köy yolları “kapalı...” Kış turizminin gözdesi Kandil, ski yapmaya müsait.
*
İç anadoluda, avanta kömürden oluşan soba zehirlenmelerine dikkat.
*
(Flaş flaş flaş, son dakika: Devlet meteoroloji işleri genel müdürlüğünden yapılan yazılı açıklamada, sayın İmralı’ya “alçak” basınç demek suretiyle sürece zarar vermek gibi bir niyet olmadığı, bunun tamamen teknik bir terim olduğu, ancak, bundan böyle hava şartları n’olursa olsun sayın İmralı’ya “yüksek” basınç veya “ulu” basınç deneceği bildirildi.)
*
THY’nin iç hat seferleri iptal edildi, başbakanlıktan bizzat yapılan bilimsel açıklamada, aslında herhangi bir sorun olmadığı, geziciler imdat frenini çektiği için uçakların havada durduğu izah edildi. Uçak kanatlarının buzlanmaya karşı alkolle yıkanması işlemine son verildiği, artık ayran’la yıkandığı söylentisi ise, yalanlandı... Kanatların çekirdeksiz razaki üzümle silindiği duyuruldu.
*
Kadir Topbaş’ın akom’dan yaptığı reklama karşılık, CHP’nin Bünyamin Sürmeli’yi MHP’nin Gökhan Abur’u aday göstereceği iddia ediliyor. Her yılbaşı gecesi sokak partisinde suni kar makinesiyle lapa lapa kar yağdıran Mustafa Sarıgül’ün, bu yılbaşı partisi için Çin’den sokak şömineleri sipariş ettiği söyleniyor. İstanbul’da bir grup lise öğrencisinin, Galatasaray maçını tatil eden Portekizli hakemi emsal göstererek, Vali Avni Mutlu’nun yürütmesini durdurmak için Danıştay’a başvurduğu öne sürülüyor.
*
Hocaefendi’nin tavrı, Beyaz Saray’ın CHP daveti, Anayasa Mahkemesi’nin tutuklu vekiller kararı ve son kamuoyu anketlerine göre... Rüzgâr muhalefetten yana etkili, kıyı kesimlerinde fırtına şeklinde, iktidardan yana hafif esiyor. Rüzgârın yönü, rüzgârgüllerinden takip edilebiliyor. Mesela, yaz sıcağında, sokaklarımız alev alev yanarken penguen yayınlayan arkadaşlar bile, Kılıçdaroğlu’nun bütçe konuşmasını kesintisiz naklen yayınladı, düşün!
*
Anlaşılan o ki, bu saatten sonra avanta uranyum bile dağıtsan, nafile... Yerel seçimde, yalancı bahara mart karı yağacak gibi görünüyor.