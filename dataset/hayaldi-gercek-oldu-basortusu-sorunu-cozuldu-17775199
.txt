Kamyon Amerikan.
Hedef 2023...
Kamyon 98 model.
AKP’den eski.
Tünel desen...
İtalyanlar açtı zaten.
*
Hızlı tren
reklamı var.
Vagonlar İspanyol.
(Rahmetliler Türk.)
*
Köylü reklamı taa 2007 seçimlerinde çekildi sanırım... Fonda bağlama sesi, başrolde kasketli köylü var, Uruguaylı angus figüran olarak bile yok.
*
Urfalı reklamı yapmışlar.
Poşular mor...
Çin’den ithal onlar.
Tanesi 1 lira.
*
Mor poşulu Urfalı emmi, “uçah pahalıidi hasdaneye gidemiyoduh” filan diyor. Torununun üstünde “HSC Hampshire Sport Club Athletic School” yazılı tişört var... Urfa’da Oxford vardı da gitmedik mi’yi biliyorduk
ama, Hampshire Athletic School açılmış demek ki.
*
Karadeniz otoyolu...
Biraz taka.
Biraz kemençe.
Bol horon.
Komple bıyık.
Sıfır kadın.
Hamsi’nin bile adı geçiyor.
Kadının esamisi yok.
*
Toki reklamı...
İşçi, eşi, oğlu.
Eşinin saçı açık.
Kıvırcık.
*
Havaalanı reklamı...
Psikolog bi kız anlatıyor.
Güzel güzel gülümsüyor.
Saçları omuzlarına düşmüş.
Ne güzel.
*
Terminalde kalabalığın ortasında yürüyor, enteresan bi terminal, bütün yolcular erkek, bi o kadın iyi mi... Onun da başı açık.
*
Tren reklamı...
Emekli bi teyze.
Saçları bembeyaz.
Ak yani.
Gerdanı da ak.
Göğüs zarif dekolte.
Boncuklu hoş bi kolye.
*
Garda treni beklerken, hemen arkasında bir genç kız oturuyor, esmer güzeli, saçları pırıl pırıl... Tesadüfe bakın ki, yolculuk ederken de, hemen arkasında bir başka genç kız oturuyor, kumral saçlarını
at kuyruğu yapmış, bluzu straplez, modern öğrenci
profili, kulağında tektaş küpe... Öyle teyzeye de, böyle yol arkadaşı yakışır haliyle.
*
Sanırsın İsviçre...
*
E merak ediyor insan.
Şöyle...
*
Urfa’dan Bolu’ya, Eskişehir’den Konya’ya, Toki binalarından Karadeniz sahillerine, garlardan terminallere... Türkiye’de hiç mi başörtülü yok? Oy istemeyi biliyorsunuz da, hiç olmazsa bi oy’alı yazma bi saniye görünmeyi hak etmiyor mu? Ayıp mı onları göstermek?
*
Reklamda olmasalar da olur  deyip, çantada keklik mi görüyorsunuz... Yoksa, başı açık kadınlarımızı “takıyye reklam”larla kandıracak kadar enayi mi zannediyorsunuz?