*
Hayati bi konu tabii.
*
İsyan ediyor başbakan...
“Feysbuk falan, yahu bunlar çirkin, berbat, herkes adına her türlü ahlaksızlık yapılabilir, mail göndermek nedir, biri çıkar senin adına da gönderir, iftira atmak
bu kadar ucuz mu?” dedi.
*
Mail atıldı.
Komutanlar hapse atıldı.
Mail atıldı.
Profesörler tutuklandı.
Mail atıldı.
Gazeteciler içeri tıkıldı.
Mail atıldı.
Kozmik odaya girildi.
Mail atıldı.
Donanma basıldı.
*
Ihlamur ağacına sırtını ver, 30 adım yürü, kestane ağacı göreceksin, dön ordan, ver sırtını kestane ağacına, 30 adım yürü, ıhlamur ağacı göreceksin,
kaz dibini... Aha mühimmat!
*
Mail atıldı.
Aşçı yakalandı iyi mi.
(Kod adı, tencere.
İhbarcı, mastırşef.)
Ankara’da elini sallasan beli silahlı adama çarpıyorsun, bunlar mail’le yakalaya yakalaya kepçeli er yakaladı. Yiyenler gürültü çıkarmasın diye kuru fasulyeye susturucu takmış filan.
*
(Ankara Emniyeti’ne mail atıldı, parti liderine suikast yapılacak... Alarm verildi, iz sürüldü, Kocaeli Gölcük’te internet kafe basıldı, internet kafeci gözaltına alındı, sorguya çekildi, internet kafeci “atsa atsa şu atmıştır” dedi, “şu”nun evi basıldı, çocuk çıktı, 13 yaşında, sorguya alındı, itiraf etti, “televizyonda seyrederken aklıma geldi, attım” dedi, bırakıldı.)
*
Mail atıldı.
Teğmenler suikastçı oldu.
Mail atıldı.
Yüzbaşılar eroinci oldu.
Mail atıldı.
Binbaşılar pornocu oldu.
Mail atıldı.
Generaller terörist oldu.
Mail atıldı.
Özel Kuvvetler Komutanlığı’nın resmi kayıtlı el bombalarını taşıyan ve kışladan kışlaya nakliyat yapan kamyona operasyon düzenlendi...
Ki, saksı taşıması gerekiyordu herhalde.
Mail atıldı.
Subay eşlerine iftira atıldı.
Mail atıldı.
Subaylar kafasına sıktı.
*
İsyan ediyor başbakan...
“Çirkin” diyor.
“Bu kadar ucuz mu” diyor.
*
Mevzunun hayati olması için, muhatabın Hayati olması gerekiyormuş demek ki.
İMBAT:
Değerli ağabeyim Uğur Dündar’la birlikte, bugün saat 15’te, İzmir Bornova Forum D&R’deyiz. Sevgili kardeşimiz Nedim Şener de imza masamızda olacak. Maaile geliyoruz yani... Günün anlam ve önemine binaen, adı İs’mail olanlar sıranın ön taraflarından güzel bi yere yerleştirilecekO