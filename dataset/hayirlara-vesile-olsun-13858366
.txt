Frankfurt savcılığı, gurbetçilerimizin paralarını cukkalayarak gemi alan Koramiral’i gözaltına aldı. Kemal Kılıçdaroğlu’nun bavulla kuryelik yaptığı, arada iki bavulu kendi bagajına atarak, Las Vegas’ta yavrularla yediği iddia edildi. Kılıçdaroğlu, “Külliyen yalan, ben o sırada umredeydim” dedi. “Size İzmir’de otomobil fabrikası kuracağız” vaadiyle ahaliyi tokatlayan Oktay Vural’ın 7’den 77’ye herkesi ayakta yiyip, Kanal 777 diye televizyon kurduğu öne sürüldü. Memleketin topraklarını yabancıya peşkeş çeken ünlü arsa spekülatörü Toprak Dede’nin 96 yaşındaki sevgilisi Muazzez İlmiye Çığ’la birlikte cennette tapu sattıkları anlaşıldı. Aşçı er Levent Kırca’nın Devlet Bahçeli’ye suikast planı hazırladığı, ancak, yanlışlıkla Deniz Baykal’ın evinin önüne giden tetikçi-elektrikçi er Müjdat Gezen’in suçüstü yapılacağını anlayınca, polisten pet şişeyle su isteyerek, krokiyi yediği ortaya çıktı. Burkina Faso’dan gelen ihbar telefonuyla yakalanan iki er hakkında “gülmekten öldürmeye” teşebbüsten dava açıldı. Genelkurmay Başkanı, geçenlerde bindiği F-16’ya kene konulduğunu açıkladı. Taraf Gazetesi, “Türkiye laiktir laik kalacak” diyen Cumhurbaşkanı’nın gizli gizli kaydedilmiş ses bandını yayınladı. Harp okulu yatakhanesinde yapılan aramada üç Nutuk, beş Atatürk rozeti ele geçirildi, laik sızma girişiminde bulunan subaylar ordudan atıldı; başbakan şerh koydu. Frankfurt Savcısı’nı telefonla arayarak, “Koramiral’i bırak” dediği iddia edilen Sabih Kanadoğlu, “Evet aradım ama, davayla ilgisi yok, Eintracht Frankfurt-Bayern Münih maçını sormak için aradım” dedi. Dursun Çiçek’in atmadım dediği ıslak imzayı, Keriz Feneri Noteri’nde attığı ortaya çıktı. Yargıtay ve Danıştay üyeleri, açığa alınan Keriz Feneri Noteri’ne destek ziyaretinde bulundu. Hâkimler ve Savcılar Yüksek Kurulu, yetkisini aşan Frankfurt Savcısı’nın derhal görevden alınmasına; Keriz Feneri Noteri’nin ise, Anayasa Mahkemesi Başkanı yapılmasına karar verdi. Yarsav, Keriz Feneri haberlerine yayın yasağı getirilmesini istedi.
 Adalet Bakanı isyan etti, “Günahsız insanlar içeri tıkılırken, Keriz Feneri’nin üstü örtülüyor” dedi. “Darbeciler Keriz Feneri’ni kolluyor, halkımıza yazık” diyen Bülent Arınç ağladı.
 Bi uyandım sıçrayarak...
Meğer koltukta içim geçmiş.
Kan ter içinde kalmışım.
Hayırlara vesile olsun.