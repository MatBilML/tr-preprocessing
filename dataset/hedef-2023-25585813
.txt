*
“Aahh benim milletim ahh, bu milletin 70’li 80’li yıllarını heba etmiş Demirel denilen o zat, gelmiş kaç yaşına, ayakta duramıyor, hâlâ çete kardeşliği yapıyor, çetelere kefil oluyor, gençler siz yetişmediniz o günlere, aahh ahh, ne dolaplar dönüyor, ne kirli tezgâhlar var.”
*
Sonra bi 50 sene geriye gitti.
*
“Aahh benim milletim ahh, bunların genel başkanları Führer’e özenip, Hitlervari bıyıklarıyla kendisine milli şef dedirtmişti, bunların valileri il başkanı gibiydi, biz bunların cemaziyülevvellerini biliriz, gençler siz yetişmediniz o günlere, ekmeği karneyle alıyorduk ekmeği, tüp yoktu, şimdi ne oldu da bunların hepsi bir araya geldi, edep yahu, karanlık ittifaklar var, kirli tezgâhlar var, aahhh ahh, benim milletimden neler gizleniyor.”
*
Sonra bi 100 sene geriye gitti.
*
“Bunların zihniyeti boğaz köprüsüne karşıyken, merhum Abdülmecid dedemiz proje çiziyordu, Marmaray’ın
mimari çizgilerini dedemiz Abdülmecid çizdi.”
*
Sonra bi 300 sene geriye gitti.
*

“Kanuni 30 sene ata bindi, ecdadımızın at sırtında gittiği her yere biz de gideriz, bunlar ecdadımızı televizyon ekranındaki Muhteşem Yüzyıl belgeselindeki gibi tanıyor, bizim öyle bir ecdadımız yok, biz öyle Sultan Süleyman tanımadık, kusura bakmasınlar, bu milletin değerleriyle oynamaya kimsenin hakkı yok.”
*

Sonra bi 50 sene geriye gitti.
*

“Bizanslı hanımlar Fatih Sultan Mehmet’i karşılarken, başımızda kardinal külahı görmektense, Osmanlı sarığı görmeyi tercih ederiz demişlerdir, biz buyuz, hayaldi gerçek oldu, kalkınma budur, Allah yar ve yardımcımız olsun.”
*

Sonra bi 400 sene geriye gitti.
*

“Büyük Selçuklu Devleti’nde Haşhaşiler denilen gözü dönmüş gizli örgütün, devlet bünyesini nasıl esir almaya çalıştığını, düşmanlarla nasıl işbirliğine gittiğini, asırlar önce millet olarak yaşadık, gördük.”
*

Cumhuriyet bitti.
Osmanlı bitti.
Selçuklu’dayız.
*

Hedef 2023 filan deniyordu.
Cilalı taş devrine doğru gidiyoruz.
*

Yakında duyarsanız, şaşmayın...
“Aahh benim milletim ahh, dinozorlarla üstümüze geldiler, mamutlarla karanlık komplolar kurdular, gençler siz yetişmediniz o günlere, bunların zihniyeti ateşin icadına bile karşı çıkmıştı, aahh ahh, bildiğiniz gibi değil, çok mağdurum.”