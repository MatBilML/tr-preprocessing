*
Kocaları ihale kovalayan sosyetik hanımların, paparazzi kameraları eşliğinde poz vere vere umre’ye gitmesiyle başlamıştı her şey...
Gerçi dönüşte free shop’tan viski alırken yakalandılar ama, olsun.
*
Gazetelerin ekonomi müdürleriyle birlikte kutsal topraklara gidip, fotoğraf çektire çektire, baştan aşağı zemzem’le yıkanan işadamlarımız bile oldu. Hayırlara vesile haberi okurken benim bile maneviyatım artmıştı.
*
Maneviyat deyince aklıma geldi...
Sosyete hidayete erince, sosyetik diyetçiler de hidayete erdi.
AKP öncesinde detoks tarifleri, ayurveda salatası, zayıflama tozu filan tavsiye eden bi arkadaş mesela... Aniden “maneviyatı arttıran yemekler”i açıklamıştı. Bedenen ve ruhen “fit” kalabilmek için “daha edepli” ve “dua dolu” beslenmemiz gerektiğini söylemişti.
*
Kesip sakladım; bir moda dergisi şu ramazan mönüsünü vermişti...
İftarda, önce hurma, sonra fesleğen yağıyla tatlandırılmış minestrone çorba, roka yaprakları ve kurutulmuş domates püresinin yanında balsamik sirke ve limon soslu sızma zeytinyağı gezdirilmiş dana carpaccio, taze rozmarinle sarılmış ve karemelize edilmiş tavuk göğsü fırın, üstüne, nane ile dinlendirilmiş franbuaz soslu panna cotta... Sahurda, brokoli çorbası, zeytinyağlı Brüksel lahanası, sote mantar ve graten soslu küp patatesler yanında, marine edilmiş jülyen dana bonfile veya tercihan, iceberg yapraklı ızgara levrek fileto, bir çay bardağı light yoğurt, üstüne ananas kompostosu.
Peki ya pide?
Kepekli... Kroton şeklinde.
*
Sanırsın, Buckhingham din değiştirdi... Kraliçe oruç tutacak.
*
Dikkat ederseniz, ilahiyatçılara yöneltilen “kan versem orucum bozulur mu, niyetliyken diyalize girebilir miyim?” falan gibi klasik sorular kalmadı... Şimdi artık “bikini orucu sakatlar mı, güneş kremi sürebilir miyim, niyetliyken jetski caiz mi, teravihten önce sevişebilir miyim?” diye soruluyor.
*
Hocalar da n’aapsın... “Hurma yerine viagra mı yedin a mübarek” diyemiyor, usturuplu şekilde cevaplamaya çalışıyor. Bi tanesini hiç unutmam; “helal cinsel ilişki” için, cinsel ilişkiye girmeden önce besmele çekmemiz gerektiğini, cinsel ilişkinin sonunda hamdolsun dememiz gerektiğini izah etmişti.
*
En son ne çıkmış şimdi şekerim?
Alkolsüz mojito.
*
E Allah kabul etsin...
Bu seneki sahurda içerek kop koplar, eller havaya yaparız gari.