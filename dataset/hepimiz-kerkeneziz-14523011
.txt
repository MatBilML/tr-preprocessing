Yırtıcıdır.
Alt tarafı 200 gram...
Ama, yüreklidir.
Tehdit algılarsa, kendisinden katbekat büyük kartala dalmaktan çekinmez.
Tekeşlidir.
El âleminkine sulanmaz.
Asi ruhludur aynı zamanda...
Yuva yapmaz.
Kaya oyuğuna, ağaç kovuğuna yumurtlar; ana etrafı kollar, baba avlanır, yavru kanat çırpınca, pırrr, uçup giderler. Yavru acıkınca, insan gibi ağlama sesi çıkarır... Ki, insana faydalıdır. Tarlalara dadanan zararlılarla beslenir.
Sınır tanımaz...
Dağlar, vadiler memleketidir.
*
Ve, kerkenez adalete sığındı!
*
Evet, yanlış okumadınız...
Kerkenez, adalete sığındı!
*
Beton denizinin ortasındaki, İzmir Adliyesi C-Blok 4’üncü katta görev yapan Cumhuriyet Savcısı Kazım Yıldız, tabiata dair ipucu görebilmek için, penceresine küçücük bi saksı koymuştu... Önceki sene, bir çift kerkenez geldi, o saksıya 5 yumurta bıraktı. Savcı, rahatsız olmasınlar diye, İzmir’in bunaltıcı sıcağına rağmen, penceresini bile açmadı; arada şöyle bi araladı, küçük kapta su bıraktı. Yumurtalar çatladı, yavrular palazlandı,
ailece uçup gittiler.
*
Geçen sene... Aynı kerkenez çifti gene geldi, beton denizinin ortasındaki Adliye Binası C-Blok 4’üncü kattaki aynı saksıya 6 yumurta bıraktı. Anne etrafı kolluyor, baba yemek taşıyor, Savcı su ihtiyaçlarını gideriyordu. Bir ay sonra, parmak uçlarına basa basa gelip seyreden Adliye personelinin sessiz gözyaşlarıyla uğurlandı 8 nüfuslu kerkenez ailesi.
*
Alt tarafı 15 santim çapındaki saksı, dünyamızı yutan, devasa bir boşluğa dönüşmüştü adeta... Hiç dokunmadılar, yaz geçti, sonbahar, kış geçti, beton blokların arasında, pencerenin başında, sabırla beklediler baharı... Ve, bu sene, geçen hafta, İzmir Adliyesi C-Blok 4’üncü kat penceresine gene geldi kerkenez çifti; bu sefer 7 yumurta.
*
Camın o tarafında ol...
Veya, bu tarafında.
*
Aynı duyguları paylaşan...
Hepimiz kerkeneziz.
*
Zararlılarla mücadele edenlerin yaşam alanlarını yok ediyorlar ki, meydan zararlılara kalsın...
*
İstediğin kadar beton ör.
İstediğin kadar tahrip et.
Adaletin penceresi mucizedir.
Ve, bahar illa ki gelir...