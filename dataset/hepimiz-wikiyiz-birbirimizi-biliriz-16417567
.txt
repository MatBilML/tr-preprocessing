“Bildiğim” demek.

*
Tarikatlar-cemaatler iktidarda fink atıyormuş, bakanlar birbirini jurnalliyormuş, ispiyoncu gazetecilerimiz varmış, yiyip içip Amerikan elçilerine kusuyorlarmış, yolsuzluk varmış, rüşvet varmış, ihalelerde avanta dağıtılıyormuş, malı götürenler yurtdışındaki gizli hesaplara istifliyormuş, Deniz Feneri varmış, uyuşturucu satıcısı vekil varmış, sübyancı varmış, futbol siyasete alet edilmiş, seçim kazanmak için örtülü ödenekten para ödeniyormuş, Başbakan az okuyormuş, Cumhurbaşkanı yüzünden devamlı bir gözü arkadaymış, Ankara’ya ikiyüzlülük hâkimmiş, herkes birbirinin arkasından entrika çeviriyormuş, AKP memur alırken bizden olan-bizden olmayan ayrımı yapıyormuş, güya hem Arapları hem İran’ı seviyormuşuz ama, hem bizde ABD’nin nükleer füzeleri varmış, hem de Araplar İran’ı vurun diye Washington’a yalvarıyormuş, Azeriler bize güvenmiyormuş, dümenden kardeş ayağına yatıyorlarmış, Avrupa Birliği’nin bizi almaya asla niyeti yokmuş, başta zampara Silvio, alenen kandırıyorlarmış.

*

Wiki’meyen var mı bunları...

Bilmeyen yani?

*

WikiLeaks skandalının en skandal tarafı, skandalları herkesin biliyor olması.

*

Peki, gırtlağına kadar bunca skandalın içinde yaşıyor olmasına rağmen, neden ilk kez duyuyormuş gibi yapıyor Türkiye?

*

Çünkü...

*
WikiLeaks belgelerinin orijinal metinlerini satır satır okudum, bilgisayar marifetiyle kelime kelime taradım... “Öyle biri var” ki, tüm dünyada, sadece bizim belgelerde adı geçiyor.

*
Fransa belgelerinde yok.
Almanya belgelerinde yok.
Rusya belgelerinde yok.
Azerbaycan, İsrail, Japonya, Ürdün, Afrika ülkelerinde yok, Kaddafi’yi anlatan belgelerde bile yok, Kanada’da yok, Mısır, İspanya, Honduras, Panama, Brezilya, Çin’de yok... Bi tek bizde var.

*
Mister yalaka!

*
İnanmayan, açsın tek tek okusun...
Dünyadaki 270 büyükelçilik ve konsolosluktan Washington’a onbinlerce sayfa kripto gönderen Amerikalı diplomatlar, tüm dünyada sadece Türkiye’den geçtikleri kriptolarda “yalaka şahsiyeti”ne yer vermiş.

*
Veya, açın bakın televizyonlara...
“Önemli değil, mahalle dedikodusu, salak Amerikalılar, hepsi uyduruk, iftira, yalan, bir bardak suda fırtına, ilişkilerimizi etkilemez, sorun olmaz” demeleri...
“Yarabbi şükür” demeleri ondan.