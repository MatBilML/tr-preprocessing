Bu kadar hakarete uğrayacağınızı hiç tahmin etmemiştim çünkü.

*

"Gávur" zaten derlerdi.

Baktılar ki, biz gávuru iltifat olarak algılıyoruz... "Lağım" diyen bile oldu.

*

Ne yapalım arkadaş...

Bizim kızlar senden güzel.

*

Kıskanma, "prenses" demiş Victor Hugo İzmir için... Kendi memleketine bakmış "sefiller" demiş, benim memleketime bakmış "prenses" demiş. Düşün artık... O derece yani.

*

Abartmıyorum, dünyanın hiçbir yerinde İzmir’deki gibi güzel batmaz güneş... Alt tarafı 8-9 saat sonra geri gelecek olmasına rağmen, gitmek istemez adeta İzmir’den... Tren garlarındaki duygusal vedalaşmalar gibi ağırdan alır.

*

Gene öyle bir vakit...

Tükenmeyen enerji, kavuniçi top olmuş, trajik yangının küllerinden yeniden doğan şehrimin ufuk çizgisinde, körfeze iniyor usul usul, aheste aheste.

Rakının dibine vurma saati.

Takvimler, 1923...

Adres, Kordon.

Naim Palas.

Cumbada oturuyor sarışın kurt.

Sevmez fazla yemeği.

Leblebi var önünde.

Garson titriyor, çünkü çocuk Rum.

Sesleniyor Gazi, şefkatli...

"Vre Dimitri" diyor:

"Gel bakayım."

Çocuk "buyur pasam" diyor, ş’lere dili dönmeyen, kırık dökük Türkçesiyle...

"Sizin Kosti" diyor, işgal sırasında kasıla kasıla İzmir’e gelen Yunan Kralı Konstantin’i kastederek, "Sizin Kosti geldi mi buraya?"

- Geldi pasam...

- Oturdu mu bu masaya?

- Oturdu pasam.

- Güneş batarken rakı içti mi?

- İçmedi pasam.

- E o zaman sormadın mı be çocuk,

ne halt etmeye almış İzmir’i!

O nedenle "rakıyı alkol zannedip" Mustafa Kemal’e "sarhoş" diyenlere güleriz biz İzmirliler... "Allah’ın geri zekálıları, adam sarhoş kafayla kurmuş memleketi, siz ayık kafayla batırıyorsunuz" deriz!

*

Şaka bir yana, Hitit Prensesi’dir Smyrna... Dangalaklar Yunanca zanneder ama, öz be öz Anadolu’dur... Milattan önce 2 binleri yansıtan Kayseri’deki Kültepe Höyüğü’ne zahmet edip bakarsan, çivi yazılı tabletlerde görürsün güzeller güzeli Smyrna’nın adını... Yani, "denizi kız, kızı deniz, sokakları hem kız hem deniz kokan" şehrimin, kökeninde vardır o güzel tenin kokusu...

*

E haliyle, sembolümüz kuştur!

Adı, Yalıçapkını.

*

Ya gerisi? Tanıştırayım bazılarını...

*

İsmet İnönü, Latife Hanım.

Hasan Tahsin, Kubilay.

Metin Oktay. Mustafa Denizli. Ayhan Işık. Sezen Aksu. Halit Refiğ. Adnan Saygun. Süleyman Ferit Eczacıbaşı. Attila İlhan. Homeros. Necati Cumalı. Tarık Dursun K. Dario Moreno. Kayahan. Ateşböceği Ercan Bostancıoğlu. Alev Alatlı. Salto, supleks, tuş, Muharrem Candaş. Alaaddin Şensoy. Haluk Bilginer. Nuri Çolakoğlu. Ersun Yanal. Hüseyin Yurttaş. Karantinalı Despina. Turgut Pura. Zuhal Yorgancıoğlu. Gürsel Aksel. Dinçer Sümer. Hüseyin Baradan. Halit Ziya Uşaklıgil. Ertuğrul Özkök. Nehir Erdoğan. Ekrem Akurgal. Halikarnas Balıkçısı. Necdet Karar. Gönül Yazar. Caroline Koç; Mustafa Koç damadımız, Rahmi Koç dünürümüz olur, efendim gençler anlaşmış, verdik gitti... Dinç Bilgin. Fatih Çekirge. Salah Birsel. Şükran Kurdakul. Ali Gevgilili. Özdemir Hazar. Bilge Umar. Gaskonyalı Toma. Erdal Şafak. Selmi Andak. Ferdi Özbeğen. Barbaros Şansal. Hidayet Karakuş. Ece Aksoy. Nalan Altınörs. Yasemin Dündar, ki, Uğur Dündar da eniştemiz olur. Halit Kıvanç gibi.

*

Zübeyde Hanım.

*

Meryemana.

Allah günah yazmasın ama, Allah’ın oğlu bile bize emanet etmiş anacığını!

*

Çakabey. Pak Bahadur. Türkiye’de dünyaya gelen ilk tüp bebeğimiz, Ece Çoker. Şenay Düdek. Pakize Suda. Tanyeli. Ergun Babahan. Muzaffer İzgü. Semra Aksu. Feyza Hepçilingirler. Avram Ventura. Kibariye. Sefer Usta. İpek Tuzcuoğlu. Tan Sağtürk. Erdal Bilaller. Franco Sponza. Necdet Tokatlıoğlu. Yaşar Aksoy. Rüştü Şardağ. Ebru Akel. Yüksel Ak. Didem Taslan. Jülide Ateş. Cansu Dere. Esra Eron. Yıldız Tilbe. Harika Avcı. Hanri Benazus. Korcan Karar. Yeşim Turan. Petek Dinçöz. Niran Ünsal. Gül Gölge. Pınar Aylin. Tanju Okan. Atalay Noyaner. Bornovalı Nuri. Nazan Öncel. Teoman Önaldı. Yücel Arı. Ümran Baradan. Ali Kocatepe. Leyla Umar. Rakım Elkutlu. Diskoyu getiren adam Şapka Ertekin. Şükrü Saracoğlu. Semih Şentürk. Adnan Menderes Altay’da kaleciydi... Reha Kapsal. Herve Griaud. Tadını içen bilir, Cincibir.

*

Sabih Kanadoğlu!

*

Avni Anıl. Sadi Hoşses. Yusuf Nalkesen. Yorgo Seferis. Susuz dede. Zeynep Tokuş. Recep İvedik Şahan. Yine de şahlanıyor aman, Hasan Mutlucan. Ayşegül Yeşilnil. Gökşin Sipahioğlu. Efkan Efekan. Lale Oraloğlu. Burçin Büke. Kamuran Usluer. Reyan Tuvi. Meltem Cumbul. Ünal Ersözlü. Burcu Güneş. Muş değildir ama, yolu hakikaten yokuştur, onun için iki muhit arasında "asansör"le inip çıkarız biz! Çocuklar bedava biner, para alınmaz... Varyant diyeceğim, o ne diyeceksin, tıkama trafiği devam et... Ahmet San. Ümit Kayıhan. Işıl Kasapoğlu. Yıldırım Önal. Nedret Güvenç. Aktaş kolonyası. Gırgır süpürgesi. Vefik Ataç. Eryetiş Kurtaral. İlker Sarıer. Ege. İsmet Arzuman. Cemalettin Özdoğan. Yankı Yazgan. Avner Levi. Sabetay Sevi.

*

Fethullah Gülen nereden sigortalı görünüyor? İzmir’den... Hisar Camii’nde Fethullah Gülen oldu, Fethullah Gülen... Ben eminim ki, Türkiye’ye dönerse, İzmir’e yerleşir; muhtemelen Bornova’ya... Çünkü, rahatsız edilmeden hayatını sürdürebileceği belki de tek şehirdir... Demem o ki, gávur lafınızı geri alın, çarpılırsınız valla!

*

Seçilme hakkını ilk kullanan Türk kadını, ilk kadın milletvekillerimizden Benal Nevzat İstar Arıman. Bize de derler Çakıcı, yar fidan boylum, yakarız konakları, Çakırcalı Mehmet Efe. Bedia Akartürk. Moskova panteri Ali Artuner. Asfalt Osman. Asfalt Osman’ın torunu Mahmut Özgener. Lucien Arkas. "İzmir’in memlekete ne katkısı oldu ki?" diye soruyordu bir arkadaş geçenlerde, o soruyu sorduğu gazetenin başyazarı Güngör Mengi. Anlamazdın, Ayla Dikmen. Emel Müftüoğlu. Kenan Onuk. Enrico Aliberti. 2 metre 28 santimlik rahmetli bambam... Bolulu Hasan Usta. Of, çok yedik, Ender Saraç. Banu Sağnak. Marika Corsini. Mayk Yılmaz. Yalçın Pekşen. Saba Tümer. Hüsnü Şenlendirici. Maria Rita Epik. Aysun Kocatepe. Hanife Çetiner. Hakkı Gürüz. Baskın Oran. Cansel Elçin. Atilla Dorsay. Kasımpaşalı hikáyedir, Eşrefpaşalı eli maşalı... Ayfer Feray. Çağan Irmak. Karel Dutilh. Hüsamettin Cindoruk. Çolpan İlhan. Ece Temelkuran. Halil Berktay. Hüsnü Özyeğin. Hale Caneroğlu. Mehmet Coral. Şenay Gürler. Vahide Gördüm. Yalçın Menteş. Pınar Süt. Çok uzattık, özetlersek, bence BMC.

*

"Herkes biraz İzmirlidir" derken, bunu kastediyoruz aslında... Bir İzmirli olmadı mı, eksiktir biraz hayatınız.