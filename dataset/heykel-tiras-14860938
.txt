Niye biliyor musunuz?

*

Hazır, günlerdir içimiz dışımız siyaset olmuşken... Hadi gelin, sınav yapalım.

*

Aşağıdaki isimlerden hangisi, CHP’nin parti meclisi üyesi değildir?
a, Süleyman Gür
b, Birol Mutlu
c, Metin Can
d, Emrah Aktaş
e, Erman Aydın

*

Aşağıdaki isimlerden hangisi, AKP merkez yürütme kurulu üyesi değildir?
a, Adem Çengel
b, Erkan Taşdemir
c, Hasan Ersin
d, Murat Özbay
e, Tarık Candemir

*

Aşağıdaki isimlerden hangisi, MHP’nin başkanlık divanı üyesi değildir?
a, Engin Abat
b, Fatma Boydağ
c, İskender Hikmet
d, Mustafa Fidan
e, Ceren Ceylan

*

Gelelim cevaplara...

*

İlk sorunun cevap şıklarında yer alan isimler, bu ay teröre kurban verdiğimiz 17 evladımızın 5’i... İkinci sorunun cevap şıklarında yer alan isimler, Zonguldak Karadon’da şehit olan 30 madencimizin 5’i... Son sorunun cevap şıklarında yer alan isimler, Isparta’da düşen uçakta pisi pisine kaybettiğimiz bilim insanlarımızın 4’ü... Ceren Ceylan ise, aynı uçakta kaybettiğimiz ve ağlamaktan gözlerinizin şiştiği ama, çarçabuk unuttuğunuz, 1.5 aylık bebek.
 *

Çünkü...
Herkes “demokrasi sınavı”ndan bahsediyor ama, kim kimdir, necidir, niye ordadır, kimi kim oraya koymuştur, eskiden de orda mıydı, nerdeydi, kimsenin umurunda bile değil.�

*

Heykel’lere oy veriyoruz aslında.

*

Altlarında yazıyor nasıl olsa...
Solcu heykel.
Dinci heykel.
Milliyetçi heykel.

*

Orijinal midir, çakma mıdır?
Keriz yerine konmamak için...
Zahmet edip incelemek lazımdır.