Düşürüldüğünü “Suriye”den öğrendik, nerede düşürüldüğünü “Amerikan gazetesi”nden öğrendik, nasıl düşürüldüğünü “Rusya Dışişleri Bakanı”ndan öğrendik, şehitlerimizi de zaten “Amerikan gemisi”nin robotu bulup çıkardı.
*
Uludere’de kendi insanlarımızı bombaladık... İstihbaratı “İsrail Heronları”ndan mı aldık diye kafa yorarken, meğer istihbaratı “Amerikan Predatorları”nın verdiğini “Amerikan gazetesi”nden öğrendik.
*
Hangi profesörümüzün, hangi gazetecimizin gönüllü casusluk yaptığını, Amerikan gölge istihbarat kuruluşu “Stratfor”un belgelerinden öğrendik... Ki, o belgelerin varlığını “WikiLeaks”ten öğrendik.
*
Aşırı dinci militanları Libya’dan Afganistan’dan uçaklarla taşıdığımızı, oldubittiye getirip, Suriye’ye dalacağımızı, tampon bölge oluşturmaya çalışacağımızı “İngiliz gazeteleri”nden öğrendik.
*
Kürecik’e radarcık kurulduğunu, “Rusya”dan ve “İran”dan öğrendik.
*
Başbakanımız yok öyle şey, olsa önce benim haberim olur derken... Patriotların geleceğini “Nato Genel Sekreteri”nden öğrendik. Bi Patriot’un “Almanya”dan,
bi Patriot’un “Hollanda”dan, bi Patriot’un “ABD”den geleceğini “Almanya Başbakanı”ndan öğrendik. Bize döşenen Patriotların komutanının “Yunan asıllı komutan” olduğunu, bizzat “Yunan asıllı komutan”ın açıklamasından öğrendik.
*
Suriye yolcu uçağını indirdik, istihbaratı CIA’in verdiğini “Amerikan gazetesi”nden öğrendik.
*
Türkiye doğumlu PKK’lı kadınlar Paris’te öldürüldü, Türkiye doğumlu adam gözaltında, “Fransa”nın bu meseleyi aydınlatmasını bekliyoruz, perde arkasını öğrenmek için “Fransız gazeteleri”ni okuyoruz.
*
Amerikalı kadın İstanbul’da kayboldu, bulmak için “FBI” geldi... Bin Ladin’in damadını yakalamışız, sahte Suudi pasaportuyla İran’dan girip, Ankara’da
otelde kaldığını “CIA”den öğrenmişiz.
*
ABD Ankara Büyükelçiliği’nde canlı bomba patladı. Valiye, tam olarak nerde patladı diye sordular, “ABD Büyükelçiliği’nin kendi alanı içinde patladı” yanıtını verdi...
Resmen “ABD toprakları”nda yani.
*
E bizimle herhangi bi alakası olmadığına göre, kimin yaptığını, neden yakalanmadığını bulmak da, Amerikalıların sorunu demek ki...
Yakında öğreniriz Wall Street Journal’dan veya Washington Post’tan filan.
*
Ha unutmadan...
“İçişleri”ne Muammer Güler misin ağlar mısın’ın atanması iyi oldu hakikaten!