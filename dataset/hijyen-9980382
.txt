Ergenekon Hahamı olarak tanınan o enteresan arkadaş, Türkiye’de neciydi?

Gazeteci...

*

Hani Uğur Dündar’ın bastığı merdivenaltı pastaneciler var ya... Vitrin parlar, arka tarafta fareler cirit atar... İşte bunlar onlar.

*

Kirlendi mesleğimiz...

İşini namusuyla yapan, yetim hakkı yenmesin diye hayatını ortaya koyan gazeteciler lanetlenirken, merdivenaltı gazeteciler baş tacı edildi. Beş sene önce ne iş yaptığını kimsenin bilmediği, hayatı boyunca hava durumu bile yazmamış tarikat kökenli bazı tipler, "yazar" diye pazarlandı millete... Adam gibi adamlara ambargo uygulanırken, bunları televizyonlara çıkardılar. Otorite gibi sundular. Biri program yaptı, öbürlerini davet etti, öbürü program yaptı, berikini davet etti. Körler sağırlar birbirini ağırladı. İktidarları yalaya yalaya dillerinde pütür kalmayan yılışık koro da, methiyeler düzdü bunlara...

*

Netice? Hijyen gerekiyordu...

*

Bakın bugün, tarihimizde ilk kez, Meclis çatısı altında açık oturum yapılacak...

Kimin hakemliğine başvuruldu?

Merdivenaltı pastanecileri basanın!

*

Güvenilir, tarafsız Uğur Dündar.

"Basın ahlak ilkeleri"nin özeti.

Üstelik...

"Sakın o gazeteleri almayın, okumayın" denilen grubun mensubu.

*

’’Niye o’’ derseniz... Ahlaklı gazeteci, gün gelir, iktidarlara bile lazım olur çünkü!

*

Dengir Mir Mehmet Fırat ile Kemal Kılıçdaroğlu’na teşekkür borçluyuz... Hem, yüzsüzlerin zirve yaptığı bir dönemde, yüzleşme cesaretini gösterdikleri için, hem de ak’ı kara’yı ortaya koysun diye, gerçek gazeteciyi tercih ettikleri için...

*

Hadi bakalım, merdivenaltıcılar...

Takın kafalarınıza boneleri, geçin ekran karşısına, Meclis Başkanı sansürlemezse, Star TV’de, canlı yayında, saat 14.30’da!