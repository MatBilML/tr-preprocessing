Olimpos Dağı, Antalya’da değil, Selanik’te... Olimpiyata adını veren, dağ mağ değil, Yunanistan’daki antik kent Olimpiya... Olimpiyat meşalesinin Çıralı’yla alakası yok, tarihte ilk kez Hollandalılar tarafından 1928 Amsterdam olimpiyatında yakıldı. Olimpiyat meşalesinin elden ele koşturulması geleneği ise, Hitler’in icadı, 1936 Berlin olimpiyatında başladı.
*
Bu bilgisizliğe, değil olimpiyat, kiraz festivali bile vermezler!
*
Bizim başbakan, Mersin Oyunları’nın açılışında “Akdeniz, beyaz deniz, White Sea olarak adlandırılır” dedi. White Sea, Rusya’nın kuzeyinde.
*
“Japon başbakanına dedim ki, bu olimpiyattan çekilin dedim, inanıyorum ki kendileri de Tokyo Valisi’ne bu talimatı vereceklerdir” filan... E hani? İstanbul Valisi mi sandın sen onu emmioğlu!
*
Milli takım bayrağı taşıttığın yandaş güreşçi, ırkçılıktan ceza aldı.
*
AKP’li Üsküdar Belediyesi’nin sporcusu diye hava attığın, spor salonuna adını verdiğin olimpiyat şampiyonu, dopingci çıktı, spordan men edildi.
*
Olimpiyat bize verilseydi, İstanbul’da havayi fişek gösterileri yapılacak, sabaha kadar şenlik olacaktı. Sen değil miydin, Mısır için yas ilan eden? Bitti mi matem?
*
Dünyada, gençlerine spor bayramı armağan eden tek lider var, tek devlet var, Mustafa Kemal Türkiyesi... 19 Mayıs’ı yasaklayacaksın, sonra utanmadan, spor ülkesiyim diyeceksin öyle mi?
*
Rize çıkacak, Kasımpaşa çıkacak, Kayseri Belediyespor bile çıkacak, Diyarbakırspor garibanlıktan amatöre düşecek... Sen hâlâ sporda fırsat eşitliği sağladım hikâyesi anlatacaksın.
*
20 senedir olimpiyata talibiz, tesisler hâlâ çizgi film şeklinde... Maketi bile yok. Yapa yapa bi tane olimpiyat stadı yaptın, onu da yanlış yere yaptın. Ağustosta bile anca paltoyla oturabilirsin, devamlı fırtına var. Kaleci degaj yapıyor, öbür kalenin arkasına uçuyor. Cirit fırlat, Bahçeşehir’e kadar gider. Atletizmde rüzgâr limiti var, istersen dünya rekoru kır, meteorolojik limit aşılmışsa, kabul edilmez. Bu statta olimpiyat yapmana izin verilmez. Bundan hiç bahsetmeyeceksin di mi?
*
Bir numaralı kriter, olimpik vatandaş... Bu işin olmazsa olmazıdır. Olimpik vatandaş, spor yapan, spor takip eden, spor için para ödeyen insandır. İstanbul’da anket yapıldı, ahalinin yüzde 38’inin olimpiyat adaylığımızdan haberinin olmadığı ortaya çıktı. 20 senedir adayız, bu arkadaşların hâlâ haberi yok. Sence, kime oy vermiştir bu “bilinçli” yüzde 38?
*
Kızlara ayrı, erkeklere ayrı havuz yapacaksın. Spor bakanlığının gençlik kamplarını harem-selamlık ayırdın. Parktaki banklara kızlı-erkekli oturulmasına bile gıcık oluyorsun. Olimpiyat köyü’nde laik mi olacaksın?
*
Avrupa’da sokağa çık, bu ülkede ne kadar çok engelli var dersin. Türkiye’de sokağa çık, bu ülkede hiç engelli yok dersin. Engelli vatandaşlarımızı belediye otobüsüne bile bindirmeyi başaramıyorsun birader... Paralimpik senin neyine?
*
Altın madalya kazananlara toki’den ev vermeyi vaat ettin, olmadı... Usain Bolt’a avanta kömür vermeyi de düşünüyor musun?
*
Sloganımız neydi?
Bridge together.
Fatih Köprüsü’nü kim yaptı?
Japonlar.
Marmaray’ı kim yapıyor?
Japonlar.
*
Güya “iki kıtayı birleştiren ülkeyiz” diyorsun... İki kıtayı, hem denizin altından hem denizin üstünden anca Japonlar sayesinde birleştiriyorsun.
*
Sen önce köprü yapmayı becer...
Bridge together’ı sonra düşünürüz!