- Hocam, bi şey sormam lazım, bizim hafta sonu Fener’le maçımız var, demişler ki, İbo gol atmasın, 100 bin dolar verelim.
- İyi... N’apacaksın?
- Sana sorayım dedim...
- Bu tür şeyler günümüzde futbol camiasında var diil mi?
- Var var ama, yani sana soruyorum kötü mü olur diye, para var işin ucunda.
- Efendim, onda bi şey yok ki, bu gönül rızasıyla olan bi şey, gol atmayacaksın, yerine para verecekler, bunda bi sakınca yok ki canım, niye olsun, başkaları duymasın önemli değil, benim köyde baba türbesi var ya, orda çok fakirler var, yaparsın bi kurban, keseriz yedirirsin.
- Doğru hocam, tamam.
Bilahare... İbrahim, menajerini arıyor, “okey abi, 100 bin dolar değil, 100 bin Euro, yoksa kabul etmiyorum” diyor. Menajer de “daha hayırlı, bol bol hayır yaparsın” diyor.
Bu diyaloglar neticesinde tutuklanan İbrahim Akın, savcıya şu ifadeyi veriyor: “İlkin sıcak bakmadım, dini duygularım kuvvetlidir, Erzurum’da imamlık yapan Ahmet isimli şahsı aradım, günah olup olmadığını sordum, dinen sakıncası olmadığını söyledi, maçta gol atmadım ama, psikolojikman rahatsız oldum, bir hafta sonra menajerimle buluştum, poşetle para getirmişti, sonradan saydım, 100 bin dolar demesine rağmen, 50 bin dolar getirdiğini gördüm, parayı harcamadım, 10 bin dolarını kurban kesip dağıtması için Erzurum’daki hocaya gönderdim, geriye kalanı fakir fukaraya dağıttım, parayı aldığım için rahatsız oldum, kesinlikle iddia edildiği gibi şike olayına karışmadım.”
Şimdi size bi soru...
Başka isim kalmamış gibi, Şeyhülislam Veliefendi’yi hipodrom yaparsanız... Ulema’ya fetva danışan mütedeyyin şikeci ne yapar?
Beygir ister.
Ki... Beşiktaş’la ilgili bölümde, Kupa maçını satması karşılığında yarış atı istiyor İbrahim.
İşin matrak tarafı... “Soder One” isimli “Arap” atını istiyor. O isimde Jokey Kulübü’ne kayıtlı bi at olmadığı gibi, ismini karıştırdığı at, aslında İngiliz tayı.
İşin ekstra matrak tarafı...
İddianamede bahsi geçen herkesin stada girmesi yasaklanırken, İbrahim’in istediği beygir, hipodroma girdi, yarıştı, banko favoriydi, anca sekizinci olabildi.
Talihsiz bi topçu bu İbrahim... Sevap yapmak için 100 bin Euro’ya anlaşıyor, vere vere 50 bin dolar veriliyor, rüzgârın oğlunu istiyor, eşek çıkıyor. Tahliyesini talep ediyorum.