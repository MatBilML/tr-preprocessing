Önümüzdeki haftanın iddia kuponlarında Mersin Büyükşehir Belediyesi’ni ihmal etmemenizi öneririm, basılması bankodur... Polisin arama yapması 1.3 veriyor, başkanın savcıya çağrılması 1.4 veriyor.

*

İstanbul’da AKP’nin bırak gol atmayı, gol pozisyonuna bile giremediği Kadıköy Belediyesi’yle Beşiktaş Belediyesi arasında kıran kırana bi mücadele bekliyorum; polisin de işi zor, hangisini önce gözaltına alacaklar, hakikaten sürpriz... Birini basarlarsa 1.2 veriyor, ikisini birden basarlarsa 1.5 veriyor. Sağlamcı oynayayım diyorsanız, Bakırköy Belediyesi’ni de mutlaka kupona ekleyin. Yok biraz risk alayım diyorsanız, Sarıyer Belediyesi’nin 1.7’lik oranıyla Adalar Belediyesi’nin 1.8’lik oranı cazip görünüyor.

*

Şişli Belediyesi’nin tahmini maçın gidişatına göre değişir. Kendi kalesinin önünde defansif oynarsa, ceza sahasına girmezler, ofansif oynayıp büyükşehir deplasmanına çıkmaya kalkarsa, ceza sahasına sokarlar!

*

Ege derbisi üç ihtimalli...
İlk yarı Aydın Belediyesi’nin basılması, ikinci yarı Muğla Belediyesi’nin basılması, beraberlik halinde, MHP’li Manisa Belediyesi’nin basılması gayet normal sonuçtur.
AKP’li Denizli Belediyesi’ni kupona yazıp da haybeye para harcamayın.
Çünkü, satürn’ün dünyaya çarpması bile daha büyük ihtimaldir.

*

Plaj liginde...
Bodrum, Ayvalık, Alaçatı, Urla, Edremit, Didim’in AKP’li olmayan belediye başkanları zaten içeri alınmıştı; Çeşme, Marmaris, Kuşadası belediyeleri arasında “plaj-off” oynanır; üçü de üç puana yakın.

*

Trakya kupasında...
“Adalet”li davranıp, Edirne, Kırklareli, Tekirdağ belediyelerinin üçüne birden kupa vereceklerini tahmin ediyorum; üçünü de yazın.
Marmara kupasında, Balıkesir favori, Çanakkale belediyesi plase.

*

Karadeniz?
Tek maçlı eleminasyon sistemine göre, Artvin, Giresun, Ordu, Sinop, Zonguldak tek tek elenir. Soruşturma 1.2, baskın 1.3, gözaltı 1.4, tutuklama 1.5, belaltı siidi bulunması 2.7 veriyor.

*

İzmir’de malum, AKP korner bile atamıyor, hezimet üstüne hezimet yaşadığı Karşıyaka Belediyesi’yle Konak Belediyesi’nin sahasının kapatılması an meselesi... Bornova, Buca, Karabağlar, Balçova, Seferihisar, Selçuk, Bergama, Foça, Çiğli, Güzelbahçe başa çıkacak gibi değil... En temizi, İzmirli seçmenlerin topluca şike soruşturmasına dahil edilip, vatandaşlıktan çıkarılmasına oynayın, kesin tutturursunuz.

NOT:İmralı üzerinden gelen sağanak müzakere yağışı nedeniyle, Doğu ve Güneydoğu’daki müsabakalar bir dahaki sezona kadar ertelenmiştir.
Sahada oynanmayacağı için, masada iyi oynayan kazansın.
 