*

Ahali de, bulmuşken soruyor:

"İftardan önce sevişebilir miyim?"

"Memesini elleyebilir miyim?"

"Fransız öpücüğü oruç bozar mı?"

*

Kardeşim, kama sutra profesörü değil ki bunlar, ilahiyat profesörü... Ne desin yani, "Dilini yutmazsa bozmaz" mı desin?

*

Şu da yeni moda mesela...

"Ramazanda diyet caiz mi?"

*

Biri liste vermiş ciddi ciddi...

"İftarda; brokoli çorbası, iki parça baget kepek ekmeği arasında marine edilmiş jülyen dana bonfile, yanında sote mantar ve graten soslu küp patatesler, üstüne, ıspanaklı fıstıklı kek veya hindistan cevizli koko... Sahurda; kuşkonmaz çorbası, zeytinyağlı Brüksel lahanası, iceberg yapraklı ızgara fleto balık veya tavuk göğsü, yarım su bardağı light yoğurt, ananas kompostosu."

*

Zannedersin...

Kraliçe Elizabeth oruç tutacak!

*

Şaka bir yana...

Her yıl aynı terane.

"Lens taksam, orucu bozar mı?"

"Ağda yaptırsam bozulur mu?"

"Oruçluyken güneş kremi caiz mi?"

"Nikotin bandı bozar mı?"

"İftardan önce kulağıma pamuklu çubuk sokmamda mahzur var mı? Hamamda subuharı teneffüs ettim, orucum sakatlanmış olabilir mi? Eve haşere ilacı sıktım, yanlışlıkla kokusunu içime çektim... Koltukaltıma deodorant sıkabilir miyim? Saçıma jöle sürebilir miyim? Oruçlu oruçlu iğne yaptırabilir miyim?"

*

Sevgili halkımız, "Kalp ameliyatı olacağım, kan verilirse orucum bozulur mu"dan tutun da, "Yanlışlıkla madeni para yuttum, kefaret gerekir mi"ye kadar, aklınıza gelen gelmeyen her türlü soruyu soracak bir ay boyunca.

*

Bi tek neyi sormayacak...

N’oldu şu Deniz Feneri davası?