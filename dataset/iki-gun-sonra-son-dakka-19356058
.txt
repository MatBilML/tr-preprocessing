*
Aslına bakarsanız, kurcalamaya niyetimiz olmadığı gibi, sorup soruşturmaya da asla niyetimiz yoktu. Ancak, bizzat Başbakanlık tarafından taaa iki gün önce ameliyat olduğu açıklanınca, taaa iki gün sonra öğrendiğimizi son dakka diye ortaya çıkarmamız gerektiği ortaya çıktı sayın seyirciler...
*
Takdir edersiniz ki, çevreye rahatsızlık vermemek için, hangi rahatsızlık sebebiyle ameliyat olduğunu da ilke olarak merak etmeme kararımız vardı. Burnumuzu sokmamayı hazmetmeye çalışırken, sindirim sistemi ameliyatı olduğu belirtilince, içimize sindi yani sayın seyirciler...
*
Bilinmesi gereken miktarda bilgi verildiğine göre, daha fazlasını araştırmanın elbette alemi yoktu. Gelin görün ki, başbakanlığa yakın televizyonlar Marmara Üniversitesi Araştırma Hastanesi’nde yapıldığını duyurunca, demek ki, araştırmacı ameliyatın İstanbul’da yapıldığı, en azından hastanenin adını vermemizde sakınca olmadığı anlaşıldı sayın seyirciler...
*
Resmi açıklamaya kelimesi kelimesine sadık kalarak, üniversitede ameliyat yapmaları yasaklanmasına rağmen, üniversitede ameliyat yapan profesörlerin kimler olduğunu bilmemize hiç gerek olmadığı gibi, laparoskopik yöntemle yapılmasına da hiç şaşmadık. Çünkü, alnını karışlarım, hangi çılgın neşter vuracakmış, şaşarım sayın seyirciler...
*
Kapıya iki metre boyunda, iki metre eninde iri kıyımları dikip, giriş-çıkışı yasaklamış bulunduklarına göre, ulusal güvenliğimiz açısından olmasa bile, kişisel güvenliğimiz açısından, hastanelik olmayıp, hastane önünden canlı yayın yapmamanın çok daha sağlıklı olacağını düşündük sayın seyirciler...
*
Netice itibariyle, sayın başbakanımızın istirahatinin ardından çalışmalarına başlayacağı, kamuoyuna saygıyla duyuruldu. Acil şifalar dileyip, kamuoyuna kaygıyla duyururuz sayın seyirciler...