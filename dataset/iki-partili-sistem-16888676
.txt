*
“En az üç” istiyordu...
“En fazla iki” diyor şimdi.
*
İyi olur aslında...
“Hacivat-Karagöz” demokrasisi.
*
Severiz çünkü biz ikili sistemi...
“Şıracı” iktidar.
“Bozacı” muhalefet.
*
Ruh ikizi bi nevi...
Muhalefetteyken, Doktor Jekyll.
İktidardayken, Mister Hyde.
*
“Kavuklu” sağcı.
“Pişekâr” solcu.
“Al” gülüm.
“Ver” gülüm.
Geçinir giderler.
*
“Edi” anlatır.
“Büdü” dinler.
*
“Tencere” yasar.
“Kapak” yürütür.
*
E boylarına bakınca...
“Yavru” ile “Kâtip” zaten.
*
Sanırsın...
Tom kovalar, Jerry kaçar.
Fred yer, Barni bakar.
Lorel tırsar, Hardi fırçalar.
Gel gör ki...
Neticede kankadırlar.
Arçil ortalar...
Şota takar.
*
Don Kişot beygire biner.
Sanço eşekle idare eder.
Seçimi kaybeden...
En fazla attan inip eşeğe biner.
*
Siz bakmayın onların “İtilmiş”le “Kakılmış” pozlarına filan...
Aşuk ile Maşuk’turlar.
Kerem ile Aslı.
Ferhat ile Şirin.
Leyla ile Mecnun’durlar.
*
Biri olmazsa, öbürü olmaz...
Ama sanırım bizim için en güzeli “Adem” ile “Havva” demokrasisidir.
*
Ahaliye cuk oturur.
Üstte yok, başta yok, kıç açıkta, ama...
Kendilerini cennette zannediyorlar!