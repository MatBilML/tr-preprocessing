*
Hadise şu.
*
Efendim, TBMM’nin emektar bir berberi vardı, Hüseyin Şenol, demokrasimizi 30 senedir o tıraş ediyordu; saç 3 lira, sakal 1.5 lira, saç-sakal 4 lira... E dışarda saç-sakal en az 20 lira olduğu için, vekillerimiz TBMM berberinde kuyruk oluyordu... Memleketimizin bu en önemli sorunu için TBMM Plan Bütçe Komisyonu’nda yapılan müzakereler neticesinde, oybirliğiyle, berber kadrosunun derhal takviye edilmesi kararı alındı.
*
O dönem, TBMM Başkanı Mustafa Kalemli... Milletin parasıyla, tanesi 4 bin 800 dolardan İtalyan firmasına 575 tane ceylan derisi koltuk yaptırtarak, vekillerimizin popo sağlığını halleden TBMM Başkanımız, berber kadrosuna yapılacak mühim atama için, dönemin Başbakanı Mesut Yılmaz’la istişarelerde bulundu. Başbakanımız, TBMM Başkanımızı, “Sen bu konuyu Berna’yla bi konuş” diyerek, eşine yönlendirdi... Bunun üzerine, TBMM Başkanımız, Başbakanımızın eşi Berna Yılmaz’la istişarelerde bulundu. Berna Yılmaz’ın basına kapalı görüşmelerde TBMM Başkanımıza ne dediğini bilemiyoruz tabii ama, neticede, Başbakanımızın küçük oğlu Hasan’ın berberi Ahmet Bulut, TBMM berberi olarak işe alındı.
*
Böylece, TBMM berberinde Hüseyin’le Ahmet koalisyonu kuruldu. Hüseyin’in tek başına iktidarı sona ermişti ama, fiyatlar aynı kalmıştı. Orduevlerindeki tıraş tarifesi daha da ucuz olduğu için, asker bu iktidar değişikline ses çıkarmadı. Saç 3 lira, sakal 1.5 lira, saç-sakal 4 lira, uyumlu şekilde demokrasi tıraşına devam ettiler... Taa ki, 2003’e kadar.
*
AKP hükümet oldu, sakal tıraşı azaldı, işler kesatlaştı. Ama, TBMM berberinde kaosa yol açan değişiklik sadece bu değildi... AKP baktı ki, bürokrasi direniyor, bürokrasideki istenmeyen kılları temizlemek için zart diye kanun çıkardı, kamudaki emeklilik yaşını 65’ten 61’e indirdi... Bürokrasiyi sinekkaydı hale getiren hesapsız kitapsız bu kanun değişikliği, en büyük darbeyi TBMM berberine vurdu maalesef... Çünkü, emektar berber Hüseyin, 63 yaşındaydı. Berber sayısı gene 1’e indi. Gene kuyruklar oluştu. Memleketimizin
bu en önemli sorunu için TBMM Plan Bütçe Komisyonu’nda yapılan müzakereler neticesinde, oybirliğiyle, berber kadrosunun derhal takviye edilmesi kararı alındı.
*
O dönem, TBMM Başkanı Bülent Arınç’tı... TBMM Başkanımız, berber kadrosuna yapılacak kritik atama için, “Gideyim de, Başbakan’a sorayım” demedi. AKP’nin ağır topu olduğu için, istişarede filan bulunmadan, kafadan, kendi özel berberi Mümtaz Aslan’ı işe aldı.
*
Böylece, demokrasiyle sandığa gömülen Hüseyin evine gönderildi; TBMM berberinde ANAP’lı Ahmet’le AKP’li Mümtaz koalisyonu kuruldu. Artık jilet bile daha pahalıydı ama, fiyatlar aynı kalmıştı. Saç 3 lira, sakal 1.5 lira, saç-sakal 4 lira... Arınç’ın her şeyine karşı olan asker, orduevlerindeki fiyat tarifesini göz önüne alarak, muhtıra verilmesinin yanlış olacağı kanaatine vardı. Demokrasi tıraşı uyumlu şekilde devam etti.
*
Gel gör ki, iktidar gücünü arkasına alan Mümtaz, havaya girdi, kaş yapayım derken, kıl çıkarmaya karar verdi; kulağa ağda uygulaması başlattı. Üstelik, bedavaydı. Evet, bedava... 4 liraya saç-sakal olana, avantadan ağda yapıyordu. Dokunulmazlıklarına dokundurtmayan vekillerimiz, bu demokratik imkândan faydalanmak için, kulak memelerine dokunmasına izin verdiler. Mümtaz başladı dokunmaya... Yılbaşından bu yana 2 bin 500 kulağa ağda yaptı. Isıtıyor, yapıştırıyor, cart diye çekiyordu. Vekiller “Yandım anamm!” diye bağırınca, Meclis muhabirleri koşuyor ama, demokrasinin nimetlerinden faydalandığı için, kulakları kıpkırmızı gülümseyen vekillerimizle karşılaşıyorlardı... Taa ki, geçen
haftaya kadar.
*
Mümtaz ağdayı yapıştırdı, cartt diye çekti, kıllarla beraber, AKP Çorum milletvekilimizin derisini soydu, çıkardı! Bi ara “Kulak koptu, ambulans çağırın” diye telaş oldu ama, neyse ki, kulak yerindeydi... Çorum milletvekilimiz “Kulağım yerinde kaldı ama, bu Mümtaz’ın yanına kalmamalı” dedi, TBMM Başkanlığı’na dilekçe yazarak, şikâyetçi oldu, TBMM Başkanlığı bu dilekçeyi derhal TBMM Başkanlığı İç Hizmetler Müdürlüğü’ne havale etti, TBMM Başkanlığı İç Hizmetler Müdürlüğü derhal tıraştırma açtı, normalde Mümtaz’ı derhal kapının önüne koyarlardı ama, Bülent Arınç’tan tırstıkları için, Mümtaz’ın savunmasını isteyip, uyarı cezası vermekle yetinildi.
*
Meçhul subaydan gelen “Kulağa ağdayı Albay Çiçek yaptı” şeklindeki mektubun yandaş basına sızdırılmasına; saç-sakal 4 lira uygulamasının devamına, kulağa ağda uygulamasının ise, antidemokratik bulunduğu için, durdurulmasına karar verildi.
*
Bilmiyorum, olaya bi açıklık getirebildim mi... (Albay Çiçek bölümü hariç, olaylar ve insanlar gerçektir...) Hadi cümleten hayırlı tıraşlar.