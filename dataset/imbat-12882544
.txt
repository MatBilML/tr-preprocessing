Sapına kadar Atatürkçü. Altı okka yurtsever. Arkadaş. Ağabey. Malını mülkünü sanata harcayan, trilyonlarca lira ederindeki sanat merkezini, yaşarken, öğrencilerine bağışlayan bir öğretmen.
 *

Usta...

*
Hayatının son demlerinde maddi sıkıntı içine düşen, evsiz barksız ve yalnız kalan ihtiyar delikanlılara, sahnelerin çileli emekçilerine elini uzatan, tapulu evlerini onlar için ücretsiz huzurevine dönüştüren, masraflarını cebinden, sınırsız karşılayan, düzenli doktor kontrolüne sokan, tüm ihtiyaçlarını ayaklarına getiren... Kendisinin reklamı yapılmasın, onlar da rencide olmasınlar diye, gazetecilerin o huzurevinde haber yapmalarına izin vermeyen, bir asil yürek.
 *

Müjdat Gezen.

*

Doğduğu değil ama, temsil ettiği değerlerin şehri, “zihniyet hemşehrisi” İzmir’de, sanat merkezi açtı, dün.

*
Evet, ekonomisi kasten geriletilmiştir ama, baskıya boyun eğmeyerek hayatın paradan ibaret olmadığını gösterdi İzmir... Ve, karşılığında Müjdat Gezen’i kazandı. Parayla alamazsın, paha biçilmezdir.

*
Oradaydım...

Bir yanımda Uğur Dündar, bir yanımda Müjdat Gezen, kurdelesini kestiğimiz kubbenin adı, Türkan Saylan... Bakın buraya tekrar yazıyorum onurla, herkes biraz buralıdır, “zihniyet hemşehrisi en kalabalık şehir” İzmir’dir. Dökeriz.

NOT: Meclis berberinde kulağına ağda yaptırırken kulağı uf olan milletvekilinin demokrasi tıraşı, yarın... 