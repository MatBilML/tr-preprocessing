7 gün sonra...

Cuma gecesi.

*

İslam’da yoktur aslında...

Hurafedir.

Ama geleneklerimize göre, ölenin 7’si çıktığında, tanıyan herkes cenaze evinde biraraya gelir, topluca dua okunur. Hurafe bile olsa, kimseye zararı yoktur bu ritüelin... Kaybedilen sevgiyle anılır, geride kalanların yürek yarasına pansuman olur.

Dayanma gücü verir.

*

Ne oldu 7’sinde?

Şu oldu...

*

Günler torbaya girmiş gibi, faciadan sadece 7 gün sonra, İstanbul’da, 5 yıldızlı bir otelde, kokteyl verildi, "Yılın Başarılı Havacılık Ödülleri" dağıtıldı.

*

"Yılın Başarılı Havacılık Yöneticisi Ödülü" kime verildi?

Isparta kazasından sonra hakkında inceleme başlatılan Sivil Havacılık Genel Müdürü’ne verildi.

*

Isparta kazasından sonra hakkında inceleme başlatılan Sivil Havacılık Genel Müdürü’ne, "Yılın Başarılı Havacılık Yöneticisi Ödülü"nü kim takdim etti?

Ulaştırma Bakanı.

*

Ulaştırma Bakanı tarafından "Yılın Başarılı Havacılık Yöneticisi Ödülü" takdim edilen Sivil Havacılık Genel Müdürü hakkında, Isparta kazasından sonra kim inceleme başlatmıştı?

Ulaştırma Bakanı.

*

Memleketime el Fatiha kardeşim...

El Fatiha.