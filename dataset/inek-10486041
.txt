Uçak düştü...

Pilotun yüzünden.

Bebeler öldü, klimadan.

İskele battı, lodostan.

Su bastı, yağmurdan.

Fabrika patladı, kazandan.

Kuran kursu çöktü, tüpten.

Çocukları bağlamışlar...

York Düşesi’nin terbiyesizliğinden.

*

İneklere tapılan Hindistan’da terör oldu... İçişleri Bakanı istifa etti.

*

Dinleyin bakın...

Hadise Sakarya’da geçiyor.

Akyazı’da trafik kazası oldu.

Bir otomobil, bir başka otomobili sollayayım derken, önce yola çıkan bir ineğe çarptı, sonra sollamaya çalıştığı otomobile patlattı. Arkadan gelen bir kamyonet de, otomobillerden kaçayım derken, şarampole yuvarlandı. Bir kişi öldü, üç kişi yaralandı, inek telef oldu, otomobiller haşat... Dava üstüne dava açıldı. Kimi "adam öldürmek"ten mahkemeye verildi, kimi "yaralama"dan, kimi "maddi hasara yol açmak"tan... İki tane kasko şirketi devreye girdi, taraflardan 21 milyar lira tazminat talep edildi. Bilirkişi üstüne bilirkişi... İşin içinden çıkılamadı... Neticede Adli Tıp’a başvuruldu. Adli Tıp uzuuun uzuuun inceledi ve bir yıl sonra raporunu verdi:

"İnek kusurlu."

*

Herkes beraat etti.

*

Hindistan’da İçişleri Bakanı’ndan sonra, Ulusal Güvenlik Danışmanı da istifa etti bu arada... Boşuna dememişler yani, "inek olacaksan Hindistan’da olacaksın!"