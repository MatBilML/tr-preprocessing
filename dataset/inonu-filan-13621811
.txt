İnönü’ye “diktatör” dedi.

*
(Doğruları söyleyen siyasi yazarların tasfiyesi isteniyordu... Artık, Erman Toroğlu gibi, doğruları söyleyen spor yazarlarının da tasfiyesi isteniyor...
E oldu olacak “siyasi-sportif” bi yazıyı 90’a takalım da, tam tasfiye olalım bari.)

*
Üç büyük var Türkiye’de.
Beşiktaş.
Karşıyaka.
Kasımpaşaspor.

*

Çünkü, armasında Türk Bayrağı’nı taşıma onuruna sahip olan “üç büyük” sadece bunlar... Öbürleri ay-yıldızı anca formasında taşır; armasında taşıyamaz.

*
Hasta Göztepeli olarak kahroluyorum ama, armasında ay-yıldız taşıma onuru verilen ilk kulübümüz, “gâvur İzmir”in Karşıyaka’sı... Futbolcularının Kurtuluş Savaşı’nda gösterdiği üstün cesaret ve fedakârlık nedeniyle, bizzat Mustafa
Kemal tarafından verildi bu hak.

*
Beşiktaş?
Sene 1952...
Bizi NATO’ya ittiriyorlar, Yunanistan’la canciğer yapmaya çalışıyorlar. Adnan Menderes Atina’ya gitmiş, karşılığında Yunan Başbakanı geleceğine, Yunanistan milli takımını göndermişler, “Hadi dostluk maçı yapalım” diye... Her zaman olduğu gibi, hazırlıksızız tabii... Ha deyince milli takımı nasıl toplayacaksın birader? Apar topar ne yapılıyor, milli takımı temsil etme görevi Beşiktaş’a veriliyor... Milli takımın teknik direktörü de, Beşiktaş efsanesi Arap Sadri zaten; milli takımımızın ilk ve tek “siyahi” hocası... Neyse, detaya girmeyeyim, adamlar bizi 1-0 yeniyor... Ama milli görev yerine getirilmiş oluyor.

*
Bu nedenle...
“Gâvur İzmir”in bizzat Celal Bayar’ın para yardımıyla kurulan Altay’ında kalecilik yapan... Atatürk tarafından onurlandırılan Karşıyaka’sında futbol oynayan Adnan Menderes... Stadında İsmet İnönü’nün adını taşıyan Beşiktaş’a, Türk Bayrağı’nı taşıma hakkını veriyor.

*

Gelelim, Kasımpaşa’ya!

*

1948, Londra Olimpiyatı, bizim güreşçiler asker bavulu gibi yerden yere vuruyor, rakiplerin sırtı soyuluyor tuş olmaktan... Altı altın alıyoruz. Üçü, aslanlar aslanı Yaşar Doğu, Celal Atik, Nasuh Akar... Diğer üçü, Gazanfer Bilge, Mehmet Oktav, Ahmet Kireççi; Kasımpaşaspor’un sporcuları... Ne oluyor biliyor musunuz? Cumhurbaşkanı İsmet İnönü, Türkiye’yi onurlandıran Kasımpaşaspor’a Türk Bayrağı’nı taşıma onurunu veriyor.

*

Kasımpaşa “milli-manevi miras”a sahip üç büyükten biriyse bugün, bunu İsmet İnönü’ye borçlu.

*

Özetlersek...
“Siyasi” olarak, Hiroşima’ya atom bombasını İsmet İnönü attı bile desen, illa ki, yiyen çıkar... Ama “sportif” olarak, lütfen biraz fair play.