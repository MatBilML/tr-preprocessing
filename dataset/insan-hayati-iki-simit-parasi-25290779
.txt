Mustafa haybeye yattı.
*
Anayasa Mahkemesi Başkanımız iktisatçı olduğu için, hadiseyi hukuki açıdan yorumlamanın manası yok, iktisadi açıdan ele almak lazım.
*
Boşu boşuna yattığı tescil edilen Mustafa, ne kadardır yatıyor?
4 sene 275 gündür yatıyor.
Bunun karşılığında “pardon” denilerek kaç para tazminat ödenmesine karar verildi?
5 bin lira.
Böl kardeşim 5 bin lirayı, 4 sene 275 güne... Boşu boşuna yattığı her gün için, 2 lira 88 kuruş ödenecek.
*
Dün çıkması gerekiyordu.
Çıkarmadılar.
- Buyrun 2 lira 88 kuruşunuzu.
Yarın da çıkarmazlarsa?
- Buyrun 2 lira 88 kuruş daha.
*
Aynı Anayasa Mahkemesi... Mustafa’nın milletvekili olduğu CHP’nin hesaplarını inceledi, Mustafa gibi CHP mensubu olan Şero’nun devleti zarara uğrattığını tespit etti. Şero, kedi... CHP genel merkezinde yaşıyor. Peki ne yapmış da devleti zarara uğratmış? Süt içmiş! 4 Mart 2009 tarihinde, Şero’ya süt almışlar, 15 lira 44 kuruş... Faturayı CHP’nin kasasından ödemişler.
Netice?
Anayasa Mahkemesi titizlikle yürüttüğü inceleme sırasında, bu tarihi yolsuzluğu (!) yakaladı, 15 lira 44 kuruşu çatır çatır tahsil etti.
*
Mart 2009, Şero süt içti.
15 lira 44 kuruş.
Mart 2009, Mustafa tutuklandı.
2 lira 88 kuruş.
*
Şero’nun memlekete verdiği zarar, Mustafa’nın uğradığı zararın 5 katı.
*
Subay, profesör, sendikacı, gazeteci; aileleriyle birlikte onbinlerce insanımızın hayatını kaydırdıktan sonra, lütfedip Mustafa’nın terörist olmadığına karar verdiler ama... Kedinin Şerorist olduğu kesin!