Hükümeti devirmeye çalışıyorlarmış.

*

DHKP-C
İBDA-C
E bunların adı üstünde zaten...
4-C!

*

Şaka bir yana...
Türkiye’de “işçi sınıfı”nın hükümeti devirmesi mevirmesi mümkün değildir... Çünkü, Türkiye’de “sınıf” yoktur.

*

Hiç unutmam, Galata Kulesi’ni basmıştı solcu bir grup, “ABD defol” filan diye slogan atıyorlardı... Baskıncılardan birinin üstündeki tişörtte “FBI” yazıyordu!

*

Türkü bardayım geçenlerde, sahnedeki arkadaş Nâzım Hikmet’ten Cem Karaca’dan okuyor, hemen arka masamdakiler bağıra bağıra eşlik ediyor, döndüm baktım, sanayi odası başkanı!

*

Hatırlarsınız, üniversiteli gençler parkaları giyip dağa çıkmıştı bi dönem, köylüleri kurtarmak için... Köylüler alayını ihbar etti jandarmaya! Koşa koşa urgan getirdiler bağlamak için.

*

Adı lazım değil, CEO tanıyorum...
Che Guevara dövmesi yaptırdı.

*

Sağcı sendika olur mu birader?
Bizde var.

*

Tekel işçileri mesela...
Satıldılar.
Savıldılar.
Kovuldular.
Yüzde 60’ı kime oy vermiş?
Satıp savıp kovana.

*

O nedenle, rahat rahat diyorlar ki, “Bizi Tekel işçisi değil, millet iktidar yaptı.”

*

Yani?
Bırak sınıfı mınıfı...
Milletin ferdi bile değildir işçi!

*

Dolayısıyla, “Hükümet niye Tekel işçisine yardımcı olmuyor?” sorusu, hakikaten saçma bi sorudur.

*

Yapmıştır hükümet hesabını.
Ben olsam, ben de yardımcı olmam.
Çünkü, AKP yardımcı olsa işçilere, derhal nefret eder işçiler AKP’den...
Gidip öbürlerine oy verirler.