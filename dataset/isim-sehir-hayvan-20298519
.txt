İsim-Şehir-Hayvan
Tiyatro oluyor.
Kabare.
Tiyatro İstanbul’da.
Tiyatro İstanbul...
Ankara Hukuk ve London
School of Economics’ten sonra Paris Başkonsolosluğu ve İzmir Milletvekilliği yapan, Devlet Tiyatroları’nda senelerce baş dramaturg ve genel sekreter olarak çalışan, İstanbul Büyükşehir Belediyesi Belediye Tiyatroları’nın genel sanat yönetmenliğini üstlenen, 1994’te, kendi sahnesini kuran, Türk Kadınlar Birliği tarafından Yılın Kadını seçilen, yaşayan efsane Gencay Gürün’ün tiyatrosu... Hayatımda aldığım en büyük ödül.
Doğrusunu isterseniz, üç büyük özel tiyatrodan daha gelmişti aynı teklif... Doğan Kitap’tan piyasaya çıkan İsim-Şehir-Hayvan’ı tiyatro haline getirmek istiyorlardı. Günlük köşe yazılarından tiyatro olur mu kardeşim dedim... Orasına sen karışma dediler. Allah Allah filan derken, Emin Hamarat telefon etti. Tiyatro İstanbul’un müdürü. 13 senedir Gencay Gürün’le birlikte çalışıyor. Buluştuk. Az sohbet. Resmen ruh ikizi. Sonda söyleyeceğini en başta söylüyor. Tam kafama göre... Pat diye, bana borcun var dedi. Hayırdır? Ankara’da turnedeyken, imza günüme gelmiş, uçağa yetişecek, kuyruktan sıra gelmemiş... E şimdi imzalayayım... Yok öyle dedi. Gencay Hanım’ın selamı var, kitabı komple bize vereceksin.
İçin için sevinç naraları attığımın farkında değildi, düşünceli rolü
kesip, sakince peki dedim.
Sonrası, benim için de sürpriz... Kalemlerinin kuvvetini tanıdığım, Fethi Kantarcı ve Saygın Delibaş tarafından ete kemiğe büründürülüyor, tekst haline getiriliyor. Hangi yazıları
seçtiler, bilmiyorum. Yönetmenle anlaşıldı. Kimdir, bilmiyorum.
Kimler oynayacak? Bilmiyorum.
Sordum Emin’e...
Dedim ya, ruh ikizi.
Tiyatroda seyredersin dedi!
Bildiğim şu...
İki perde, ara dahil, toplam iki saat sürecek. Sanırım sekiz veya on skeç olacak. Oyuncu kadrosu, dokuz kişi... Şarkı sözleri, yazılardan seçiliyor. Güftekâr olduk yani! Şarkıları besteleyecek müzisyenle henüz el sıkışılmadı, görüşmeler yapılıyor.
Provalara mayısın ilk haftası başlıyorlar. Haziranın ortasında,
İzmir’de prömiyer yapılacak. İzmir’imi duyunca bayıldım ama, valla ben seçmedim, Emin’in tercihi... Yaz boyunca, Ege Bölgesi’nde sahnelenecek. Ekimden itibaren Ankara’da...
Kasımdan itibaren İstanbul’da, Tiyatro İstanbul’un yerleşik salonu Profilo
Kültür Merkezi’nde olacak. Aralık sonu ocak gibi, ver elini Anadolu, turneye çıkılacak. Turne aralarında İstanbul, Ankara, İzmir var gene.
Şimdilik bu kadar, gelişmeleri aktarmaya devam edeceğiz
sayın seyirciler...