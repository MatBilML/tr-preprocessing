Geçseydi, Refah Sınır Kapısı’ndan geçecekti. Geçince, nereye çıkacaktı?
*
Brezilya Mahallesi’ne!
*
Evet... Hamas’ın kalesi olduğu için, İsrail’in zırt pırt füze fırlattığı, helikopterlerle vurduğu, gizli gizli tüneller kazılıyor diye buldozerlerle daldığı semtin adı, Brezilya Mahallesi.
*
30 sene önce çöldü orası...
Birleşmiş Milletler binalar yaptı.
Adını Brezilya Mahallesi koydu.
*
Niye Brezilya?
*
Çünkü, Brezilya’da iki milyon civarında Müslüman yaşıyor. Bunların çoğu, Birinci Dünya Savaşı’ndan önce Filistin topraklarından göç eden, Osmanlı tebaasıyken, Brezilya vatandaşı olanların torunları... Yerleştiler, evlendiler, çoğaldılar, okudular, iş güç ev bark sahibi oldular.
*
Anavatan hasretiyle gözünde yaş kalmayan bu insanlarla, komşu oldu, arkadaş oldu, akraba oldu Brezilyalılar... Dert ortağı oldu. Filistin için Brezilya’nın, Brezilya için Filistin’in çok başka yeri vardır. O nedenle Birleşmiş Milletler’in kurduğu mahallenin parası, Brezilya tarafından ödendi.
*
Brezilya’nın mahalle’si gibi, cadde’si de var Filistin’de... Hem de nerde biliyor musunuz? Batı Şeria’da, Ramallah’ta... Efsane Yaser Arafat’ın anıtmezarına giden yolun adı, Brezilya Caddesi!
*
O caddenin parasını da mı Brezilya ödedi? Hayır... Brezilya’ya Arafat’ın birebir boyutta bronz heykeli dikildi, 2005 yılbaşı gecesi saatler 24’ü vurduğunda, havayi fişekler eşliğinde törenle açıldı. E men dakka dukka... Jeste jest yapıldı, anıtmezar yoluna Brezilya adı verildi.
*
Brezilya, Filistin devletini 1967 işgalinden önceki sınırlarıyla resmi olarak tanıdı. Elçilik açması için Filistin’e 14 milyon dolar değerinde arazi bağışladı. Filistin’in Amerika kıtasındaki ilk elçiliği Brezilya’da açıldı. Brezilya, Ürdün’deki kamplarda barınan Filistinli mültecileri Brezilya’ya götürüyor, ev tahsis ediyor, iki sene maaş ödüyor, çocuklara ücretsiz lisan dersi veriyor. Brezilyalı işadamları, yurtdışı ihalelerinde Filistinli işçi istihdam ediyor.
*
Gazze dramından sonra, kampanya açıldı, Brezilya devleti 10 milyon dolar, Brezilya halkı 11 milyon dolar gönderdi, 20 ton gıda ve ilaç yardımı yapıldı.
*
Brezilya’nın edebiyat gururu Paulo Coelho, Filistin halkının en büyük destekçilerinden.
*
Ve, Brezilya’nın en büyük ihraç ürünü, futbolcular... Çocukken gariban oldukları ve göçmen Filistinlilerle aynı muhitlerde büyüdükleri için, “Filistin elçisi” gibi çalışıyorlar. Ronaldo mesela, Real Madrid’de oynarken Filistin’e gitti, imzalı forma dağıttı. Aynı Ronaldo... Lakabı Ronaldo olan ve Lübnan’daki mülteci kampının çevresinde top oynarken mayına basarak can veren
13 yaşındaki talihsiz Filistinli kızın
yaşam öyküsünü anlatan İran filminde rol almayı kabul etti.
*
Yoksulluğa dikkat çekmek için düzenlenen Dünya Evsizler Kupası, Fransa, Danimarka, İsveç, İskoçya ve Avusturya’nın ardından, geçen sene Brezilya’da gerçekleştirildi. Copacabana plajındaki şampiyonanın “onur konuğu ülke” hangisiydi? Bugüne kadar hiç davet edilmeyen Filistin... Mülteci kamplarından toplayıp, özel uçaklarla getirdiler Filistinli gençleri.
*
Belki hatırlarsınız... Bi ara Türk karmasıyla Filistin arasında dostluk maçı yapılması için çaba harcanırken, “beni de Türk takımına alın” diyen kimdi? Galatasaray’da oynayan Brezilyalı Lincoln... “Nereden geldiğimi unutmadım, Filistin için elimden geleni yapmaya hazırım” demişti. Hemen ardından Alex ve Roberto Carlos da benzer açıklamalar yapmıştı.
*
Aynı dönemde İsrailli Balili de Türkiye’de oynuyordu. Türk vatandaşlığına geçti, Atakan adını aldı. İsrail hükümetiyle İsrailliyi birbirine karıştırmayıp, göstermelik bile olsa, Atakan Balili’yi bağrımıza basmak varken, kafasına şişe attık, küfür ettik, Sivasspor’daki takım arkadaşı sahanın ortasına Filistin bayrağı dikti. Neticede, ülkesine kaçtı. Şimdi “Türkiye’de hakaretlere maruz kaldım” dediği için kızıyoruz... Halbuki, İsrail tam tersini yapıyor. Filistin’e açık destek veren Brezilyalı futbolculara, takımlarında forma veriyor. Bi tanesi Nivaldo, yarın Beşiktaş’la karşılaşacak olan Maccabi Tel Aviv’de oynuyor, ikinci kaptan.
*
(Maccabi dedim, aklıma geldi... Türkiye’den İsrail’e göç eden Musevi aileler, amatör futbol takımı kurdu. Takımın adı, Yeladey Yotsei Turkia... Anlamı, Türkiye’den gelen çocuklar... Kısaca “Türkiyeli Çocuklar” deniyor. Her maça Türk bayrağıyla çıkıyorlar. Takımın kurucusu 20 sene önce İstanbul’dan İsrail’e giden Moiz Sustiel, “örfümüzü âdetimizi yaşatıyoruz, Türkiye’nin bir parçasını burada devam ettiriyoruz” diyor.)
*
(Türkiyeli Çocuklar 7-14 yaş grubunda, hepsi Türkçe konuşuyor. Fenerbahçe’yi, Galatasaray’ı, Beşiktaş’ı tutuyorlar. Hatta, Maccabi’ye karşı Beşiktaş’ı iyi mi... Bu 23 Nisan’da Tel Aviv Büyükelçiliğimizde kutlanan Ulusal Egemenlik ve Çocuk Bayramı’na takım halinde, aileleriyle birlikte katıldılar. Teknik direktör, Fenerbahçe altyapısından yetişmiş, Beyoğlu Yeniçarşı’da top koşturmuş İzak Adato... Aynı zamanda, Maccabi
Tel Aviv’in altyapı antrenörü.)
*
(Türk vatandaşı olan Balili gibi...
Öz be öz Türkiyeli çocukların kıymetini de bilmiyoruz.)
*
Başbakanımızın Filistin’e giremediği, Maccabi’nin İstanbul’a gelmek üzere olduğu dakikalarda yazıyorum bu satırları... Ki, illa oynayacaksan kardeşim, Brezilya gibi oyna!
*
Dan dun değil...
Zarif bilek hareketleriyle.
*
Bakın, insanlarımız öldü, neredeyse savaş çıkaracağız, Filistin’e ne faydası oldu? Brezilya’nın ise hem dünya platformunda Filistin’e faydası var     hem de Filistin’de mahallesi, caddesi.
*
Üstelik...
Düşündükçe hasta oluyorum.
Son not olarak ilave edeyim.
Siz de hasta olun bari.
*
Höt zöt yapan Türkiye’nin heronlarına el koyan İsrail... Belini incitmeden ince ince giydiren Brezilya’ya, biraz fren yapsın da İsrail’i daha zor durumlara düşürmesin diye ne yaptı biliyor musunuz? Heron verdi.