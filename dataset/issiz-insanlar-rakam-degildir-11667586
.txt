Bilecik

Bolu

Burdur

Çankırı, Edirne, Erzincan,

Giresun, Hakkári, Isparta, Kars,

Kastamonu, Muş, Niğde, Rize...

Siirt

Sinop

Tunceli

Uşak

Yozgat

Ve, Zonguldak’ın, hepsinin birden,

nüfuslarını alt alta koyup, topluyorsun...

Resmi işsiz sayısı o kadar!

*

İşsiz sayısı, son bir yılda,

1 milyon 125 bin kişi artmış...

Antalya kadar.

*

Bir ayda, 125 bin kişi artmış...

Yalova kadar.

*

"İşsizim ama, iş aramaktan umudumu kestim" dediği için, TÜİK tarafından "işsiz" kabul edilmeyenler var bi de... Onları da ilave edince ne oluyor?

*

Yukarıdaki liste, artı...

Trabzon, Sivas, Kırşehir, Çanakkale, Elazığ, Aydın, Eskişehir, Tokat kadar.

*

İstanbul Sanayi Odası Yönetim Kurulu Başkanı Tanıl Küçük, "Gerçek işsiz sayısı, 6 milyon 471 bin kişi" diyor... Bütün Karadeniz bölgesini topla, Amasya, Artvin, Bartın, Bayburt, Bolu, Çorum, Düzce, Giresun, Gümüşhane, Karabük, Kastamonu, Ordu, Rize, Samsun, Sakarya, Kocaeli, Sinop, Tokat, Trabzon, Zonguldak, 250 bin kişi eksik kalıyor!

*

Cumhurbaşkanı, "Türkiye’nin en önemli meselesi, Kürt meselesidir" diyor ama, bütün Güneydoğu Anadolu Bölgesi’nin şehirlerini ilçeleriyle birlikte topluyorsun, toplam işsiz sayımızdan az... Rakamı tutturmak için "komple Kayseri"yi ilave etmen gerekiyor!

*

İşsizler Partisi kurulsa...

Yüzde 10 barajını geçiyor.

DTP’nin aldığı oyun 4 katı.

90’dan fazla milletvekili çıkarıyor.

*

Gözleri var görmezler...

Toplumsal olaylara hazır olun.