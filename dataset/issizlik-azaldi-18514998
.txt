Santral kilitlendi haliyle.
Asker aileleri arıyor.
“Kimlikleri belli mi?” diye...
*
Bi saat sonra arayın diyoruz.
Bi saate belli olur.
Kimine müjde vereceğiz.
Kimine kara haber.
*
Saniye saniye Anadolu Ajansı’nı takip ediyorum, ki, devletin haber ajansıdır...
Bilirse o bilir.
*
Saat 14.39...
“Müjde” geldi.
*
Türkiye’nin ağıt yaktığı dakikalarda, Anadolu Ajansı’ndan Türkiye’ye
servis edilen haber aynen şöyle...
*
“Bakan X, Sivas Ticaret Odası Başkanı’nı makamında ziyaret ettikten sonra, Meclis salonunda üyelere hitaben konuştu, işsizlik oranının yüzde 9.4’e düştüğünü söyledi. Türkiye’nin eskisinden çok daha iyi yerde olduğunu belirten Bakan X, ‘İspanya’dan iyiyiz, İngiltere’den iyiyiz, İtalya’yla kıyaslarsak, çok daha iyiyiz’ dedi. İşsizliği azalttıklarını, Avrupa Birliği’nden çok daha iyi durumda olduğumuzu, hatta, tersine göç yaşandığını, Avrupa ülkelerinden Türkiye’ye çalışmaya gelenler olduğunu ifade eden Bakan X, Elbistanlı Ali Akbaş’ın ‘Göç’
isimli şiirini okudu. Sivas Ticaret Odası üyelerinin ‘Bedelli askerlik Sivas’ta yapılabilir mi?’ sorusuna
ise, şu karşılığı verdi: 20 günlük bedelli askerlik Burdur’da devam ediyor. Biliyorsunuz, sözleşmeli er alacağız. Sivas, bu sözleşmeli erlerin eğitim yapacağı şehirlerden biri olarak değerlendirme içinde...
Bu olursa sıkıntı olmaz inşallah.”
*
Sizce kimdir...
“X” diye kodladığım bakan?
*
a, maliye bakanı
b, ekonomi bakanı
c, ticaret bakanı
d, çalışma bakanı
e, kalkınma bakanı
f, sanayi bakanı
g, aile bakanı
h, gençlik ve spor bakanı
ı, ab bakanı
i, turizm bakanı
j, hayvancılık bakanı
*
X’e kadar yazsam bulamazsınız.
*
Çünkü kardeşim...
Milli Savunma Bakanı o!
*
“Açılım” Bakanı Beşir Atalay desen... Dün basın toplantısı yaptı, televizyonlar anında canlı yayına girdi, son dakka...
17 Ağustos depremini anlattı iyi mi!
*
Hadi hep bir ağızdan...
Aynı dağın yeliyiz biz.
Şehitler ölmez filan.