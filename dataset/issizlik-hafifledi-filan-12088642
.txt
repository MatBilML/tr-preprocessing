İstisnasız, okur yazar.

*

Yazarlar?

Adı üstünde, yazarlar.

Pek okumazlar.

*

Halbuki, vaziyeti en iyi anlatan makaleleri okurlar, yazar... Bir tanesi yazmış bana mesela, okuyayım diye.

*

"Çantacıyım.

Yapıp, satıyorum.

Geçen sene 55 bin çanta yapıp, sattım; bu sene henüz 10 bindeyim... Peki o 10 bin çantayı nasıl sattım? Şöyle... Sürekli mal verdiğim firmaya gidiyorum, konsinye alıyor. Yani? Sen ürünü yığıyorsun, o sattıkça parasını veriyor. Ama hemen vermiyor... O ay kaç tane çanta satarsa, yüzde 30’unu 6 aylık çek olarak veriyor, geriye kalanı 6 ay sonra peşin ödeyeceğini söylüyor. Bu, şu demek oluyor... 100 bin liralık mal verdin, o ay 10 bin liralık sattı, 3 bin lirasını 6 aylık çek veriyor, geri kalan 7 bin lirayı 6 ay sonra ödeyeceğini söylüyor. Yani? 100 bin liralık malımın tamamı satılsa bile, en erken 6 ay sonra para almaya başlıyorum, 100 bin liramın tamamını toparlayabilmem, en erken bir sene sürüyor. Tabii satılırsa... Ya satılmazsa? Satılmayan, deposunda bekleyen mallarımı, 6 ay sonra, alarmı takılmış, poşeti açılmış halde, ne halim varsa görmem için, adeta çöp halinde bana iade ediyor... Peki, şartlar sadece bu mu? Değil... Onun vitrini var, o olmazsa ben malımı satamam, mecburum, dolayısıyla benim kárdan yüzde 2 pay istiyor; parayı 6 aylık çek olarak ödüyor ama, kár payını anında kesiyor. Üstüne, genel tutar üzerinden yüzde 15 iskonto istiyor. Verdim mi? Verdim... İş bitmiyor... Mesela, bu şartlarda çalışmak zorunda olduğum bir firmanın bana 80 bin lira borcu var. Bu ayın 9’unda ödemesi gereken 14 bin liralık çeki vardı. Ödemedi. 30 kere filan konuştuk telefonda, 14’ünde yatıracağını söyledi, 14’ünde baktım ki, sadece 4 bin lira yatırmış... Aradım, ’hayırdır?’ diye, ’Bana mı güvenip ticarete atıldın, bunu aldığına şükret’ dedi... Bu durumda, iki seçeneğim var; ya sineye çekeceğim, ya da mahkemeye vereceğim... Mahkemeye verirsem, bitmesi en az 6 ay... Üstelik dava açarsan adın çıkıyor, ’sorunlu’ muamelesi görüyorsun, bu gittiği gibi, öbür firmalar da seninle çalışmıyor! Ne yapıyorsun? Ayakta durabilmek için, bankaya gidip, evini ipotek verip, kredi alıyorsun... Netice? Geçen sene 70 kişi çalışıyordu yanımda, şu anda 5 kişi çalışıyor."

*

Son cümlesini yazmıyorum... Çünkü son cümlesinde, "küçülme durdu, işsizlik hafifledi" diyen arkadaşlara "taaaa saygılarını" iletiyor!