“Müjde sayın seyirciler, soğuk hava dalgası, nihayet İstanbul’u terk edip, Doğu’daki şehirlere kayıyor” diye zırtlayan zurna bile var televizyonda.

*
Halbuki...
Haber, Anadolu’da.
Rize’de mesela.

*
Sağlık Bakanlığı, kar ambulansı gönderdi Rize’ye... 300 bin euro değerinde, şahane... Ancak, küçük bi pürüz vardı. Tekerlekli değil, paletliydi. Yürüyebilmesi için zeminde mutlaka
kar olması gerekiyordu; asfaltta,
toprakta gidemiyordu. Köylerde diz boyu kar var ama, şehir merkezi cillop... N’aapsak diye düşünüldü. Taşıyıcı
almaya karar verildi. 100 bin euro harcandı, ambulans taşıyıcısı satın alındı, 15 metre uzunluğunda tır gibi bi şey.

*
Gel gör ki... Taşıyıcının kasası 1 metre 40 santim yüksekliğinde, ambulans ise, daha havaleli, 3 metre 30 santim yüksekliğindeydi. Üst üste konulunca,
4 metre 70 santim yüksekliğinde devasa
bi kütle çıktı ortaya... E üst geçitler 4 metre 50 santim birader! Taşıyıcı, ambulansı yüklüyor, güzel güzel geliyor, kafasını eğip geçmesi mümkün olmadığı için, ilk üst geçitte mahsur kalıyordu.

*
Kar’adeniz fıkrası olmuştu.

*
Ahali, soğuktan olmasa bile, gülmekten hasta olmaya başlayınca... Yetkililer kapıştı. Sağlık Müdürlüğü “alçak ve kısa taşıyıcı istemiştik, hem yüksek, hem de uzun taşıyıcı aldılar, yükseklikten kurtarsa bile, daracık köy yollarında uzunluktan dönüş yapamıyor, o kadar söyledik, dinletemedik” derken... İlk Özel İdaresi “bizden taşıyıcı istediler, taşıyıcı aldık, kurallara uygun ambulansın 2 metre 90 santim yüksekliğinde olması lazım, biz ne bilelim 3 metre 30 santim olduğunu, yoksa böyle yanlışlık yapar mıyız?” diye yakınıyordu.

*
Hal çaresi aranırken, “paletleri sökelim, belki ambulans kısalır” diyen de oldu... “Taşıyıcının lastiklerini söndürelim, üstgeçitten sonra şişiririz” diye akıl veren de... Neticede, geçen kış böyle geçti. Hiç kullanılamayan ambulans, Rize Sanayi Sitesi’nin garajına parkedildi, şehre kar yağmasını bekledi.

*
Bu sene... Bakıldı ki, olacak gibi değil, köyler ambulans bekliyor, ambulans garajda süs gibi duruyor, mecburen,
100 bin euro filan daha harcandı, 20 santim problemini çözmek için, 1 metre 10 santim yüksekliğinde yeni bir taşıyıcı alındı. Yüklendi, test edildi, aha geçti...

*
“Güzel kardeşim, madem doktoru hemşireyi yükleyip, zinciri takıp, taşıyıcıyı taaa köye kadar götürebiliyorsun, hastayı alıp gelsene, niye illa sırtında ambulans taşıyorsun?” denmiyor tabii!