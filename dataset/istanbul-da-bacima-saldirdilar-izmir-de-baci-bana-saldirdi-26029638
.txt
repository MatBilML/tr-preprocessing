Çünkü, AKP mitingi diye Rod’un Rio Copacabana’daki yılbaşı konserinin fotoğrafını yayınladılar. 4 milyon 200 bin kişi vardı. Gerçi İzmir’in nüfusu 4 milyondur ama, olsun gari.
*
(İzmirli olmayanlar için tanıtmak gerekirse... Rod Steward, Seferihisar doğumludur, Bornova imam hatip lisesi mezunudur, siyasete Milli Selamet Partisi Buca teşkilatında başlamıştır, şu anda Karşıyaka AKP kadın kolları yönetimindedir.)
*
Binali bey altta kalır mı... Rod’a inat, AKP mitingi diye İzmir’deki Cumhuriyet mitinginin fotoğrafını yayınladı. Ki, daha önce de seçim broşürüne İzmir’den sel fotoğrafı koymuştu. Küçük bi pürüz vardı, orası İzmir değildi, Çin’de çekilmişti.
*
Neyse...
AKP’nin İzmir mitingine, İzmir’in sevimli sayfiye beldesi Ankara’dan yoğun katılım oldu. Ahaliyi İzmir’e getiren otobüslerin üzerinde Ankara-1, Ankara-2, Ankara-3 filan yazıyordu. Hacı kafilesi gibi, kaybolmasınlar diye, dönüşte hangi otobüse binecekleri yazılmıştı. Binali bey konuştu, Melih Gökçek fotoğraflı AKP bayraklarını salladılar. Beylikdüzü belediyesinin otobüsleri, yanlış yola sapıp, Karabağlar tarafına gitti, polis eskortlarıyla Alsancak’a zor getirdiler.
*
Manisa Soma’dan doldurup doldurup maden işçilerini taşıdılar. Bu mevzu Meclis’te tartışılmıştı, CHP’liler parayla adam taşıyıp kendinizi alkışlatıyorsunuz demişti, AKP’li çalışma bakanı da gayet pişkin izah etmişti: Bir vatandaş bir siyasi partiye gönül vermiş ise, işçinin ücretini ödeyip mitinge götüremez mi?
*
Neticede, Afyon’dan Bursa’ya, memleketin her tarafından amigo getirdiler, polis barikatı kurup, bi tek İzmirlileri sokmadılar miting meydanına... Ne malum derseniz? Binali bey konuşmasına başlarken “İzmir’e hoş geldiniz” dedi! Doğma büyüme İzmirliyim... İzmirlilere İzmir’e hoş geldiniz diyeni ilk defa duyuyorum.

*
Bırak miting meydanına gelmeyi... İzmirliler balkona bile çıkmasınlar diye, dördüncü beşinci katlara tazyikli toma sıkıldı. Alsancak’a giriş-çıkışlar tutuldu. Buna rağmen, hükümet istifa, İzmir’den defol, her yer rüşvet her yer yolsuzluk sloganları canlı yayınlarda bile duyuldu; yandaş televizyonlar, lig tv gibi, tezahüratların sesini kesmek zorunda kaldı. Başbakan’ın güzergâhı üzerindeki semtlerde, tencere-tava korosu vardı. Pencerelere Türk bayrağı, Berkin’in posterleri ve yasta olduğumuzu gösteren siyah şallar, siyah atkılar asıldı.
*
Hal böyleyken...
“Bu meydan İzmirlileri korkutacak” anonsları yapıldı.
E hani onlar İzmirliydi?
Mitingdekiler İzmirliyse, İzmirliler kendi kendinden niye korksun?
*
İzmirliler korkuyorsa, başbakanımız efendimiz İzmir’de niye anca 10 bin polisle gezebiliyor?
*
İstanbul’da...
“Bacıma saldırdılar” diyordu.
İzmir’de...
“Bacı bana saldırdı” diyor.
*
Toplaşıp İzmir’e gelmişsiniz ama, sizin hiç İzmirli tanıdığınız yok mu birader, söylemediler mi size...
Oraların efesi meşhurdur.
Topuklu efesi daha meşhurdur!