*
Korkarız çünkü.
*
Kayıtsız şartsız...
Milli “egemen”dir korku.
*
Bizim gibi demokrasinin yerli yerine oturmadığı, hukuksuzluğun genelde iktidar olduğu, gücü gücüne yeten, yalakalığın meziyet, dürüstlüğün eziyet olduğu ülkelerde... Egemendir.
*
Bu nedenle...
Günlük güneşlikken “Eğri oturalım, doğru konuşalım” diye atıp tutarız. Hava bozar, şimşek çakmaya başlarsa,
“Doğru söyleyeni dokuz köyden kovarlar, neme
lazım” der, susarız.
*
“Bir elin nesi var, iki
elin sesi var, birlikten kuvvet doğar” diye, etrafı gaza getiririz. Sonra gider, aynada kendi suratımıza “Adaam sende,
her koyun kendi bacağından asılır” deriz.
*
Böyleyiz.
İyi ile kötü, güzel ile çirkin, doğru ile yanlış, gerçek ile yalan arasında “gelgit”ler yaşarız.
*
Hiç düşünmeyiz maalesef...
Korktuğumuz için mi kaçarız?
Kaçtığımız için mi korkarız?
*
Bu sorulara kafa patlatmaktansa, yüzleşmemek en iyisi sanırım... “Bana dokunmayan yılan bin yıl yaşasın”ı atasözü kabul eden topraklarda, sen mi kurtaracaksın memleketi kardeşim?
*
E haliyle...
Bizim yerimize düşünecek, bizim yerimize elini taşın altına sokacak, bizim yerimize hayatını tehlikeye atacak, bizim yerimize “korkmayacak” birini ararız.
*
Çırpınacak...
Boğuşacak...
İftiraya uğrayacak...
Yargılanacak...
Bizim yerimize yanacak
biri olsun isteriz.
*
Korkularımız yüzünden gasp edilen kimliğimizi, kişiliğimizi, haysiyetimizi bize geri verecek
biri... Bizim yerimize, bizim hakkımızı arayacak biri.
*
İşte o...
Uğur Dündar’dır.
*
Yürek denilen kavramın organdan ibaret olmadığını gösteren... Korkular coğrafyasında kendi canını hiçe sayıp, kendisi için hiçbir endişe taşımadan... Bizim için, çocuklarımızın torunlarımızın geleceği için “korkan” kişi.
*
Ve, üzerinde bir yıldır titizlikle çalışılan kitap, yarın piyasaya çıkıyor... Uğur Dündar’ın hayatını anlatan, “İşte Hayatım” isimli kitap... Nedim Şener kaleme aldı, 453 sayfa, su gibi okunuyor. Kapış kapış gideceğinden emin olduğum için, bugünden ayırtmanızı öneririm.
*
Çünkü bu kitap, omuz omuza çalışma onurunu kızıma miras bırakacağım değerli ağabeyimin hayatı değildir sadece...
Hepimiz adına yaşanmış, acısıyla tatlısıyla hepimizin hatıralarıyla dolu, korkularımızla yüzleşen, hepimizin hayatıdır.