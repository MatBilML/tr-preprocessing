Fezlekeler’in savcısı uçtu.
Bilal’in savcısı uçtu.
Bacanak’ın savcısı uçtu.
Müteahhitler’in savcısı uçtu.
Yasin El Kadı’nın savcısı uçtu.
Tır’ın savcısı uçtu.
El Kaide’nin savcısı uçtu.
*
Savcılar cici savcıyken...
Uzun tutukluluğa karşı olan Balyoz “hâkim”i davanın başlamasına 48 saat kala görevden alındı. Bilahare, Balyoz’dan tahliye kararları veren üç “hâkim” daha görevden alındı. Mehmet Haberal’a tahliye kararı veren “hâkim” görevden alındı. Hurşit Tolon’u tahliye eden “hâkim” görevden alındı. Hurşit Tolon’un yeniden hapse tıkılmasını reddeden “hâkim” görevden alındı. Dursun Çiçek’i tahliye eden “hâkim” görevden alındı. Bülent Arınç’a suikast palavrasıyla tutuklanması istenen subayları tutuklamayıp, serbest bırakan “hâkim” görevden alındı. Ergenekon’dan içerde tutulanlar hakkında tahliye yönünde oy kullanan mahkeme başkanı “hâkim” görevden alındı. Odatv’de tahliye yönünde oy kullanan mahkeme başkanı “hâkim” istifaya zorlandı, emekliye ayrıldı.
*
İki kere iki dört kadar nettir.
Cemaat filan deniyor ama, aslında... Subayları profesörleri gazetecileri hapiste tutan da, rüşvetçileri karaparacıları koruyup kollayan da, aynı iradedir.
*
Ve, hiç dikkat ettiniz mi, bilmiyorum... Hâkimlerin savcıların cübbelerinde ilik yoktur, düğme yoktur. Düğmesiz olması, bağımsızlığı sembolize eder. Aynı zamanda, elbette kişiye özel dikilir ama, cübbe kavramının kişiye ait olmadığını, makama ait olduğunu, giyenler değişse bile cübbenin o makamda daima aynı kaldığını gösterir.
*
Dolayısıyla, hazır HSYK kanunu yeniden yazılırken, hâkim ve savcıların kıyafetine de bi madde eklenmesini, cübbelerin bundan böyle düğmeli olmasını öneririm... Ki, efendimize saygıda kusur etmesinler, önünde iliklesinler!