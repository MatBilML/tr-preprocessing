*

İddianamenin kolonlarından biri, sahte menajerler... Futbol Federasyonu sınav açıyor. Kazanan menajer oluyor, futbolcu alım-satımında aracılık yapıp, komisyon kapıyor. Polis, soruların satıldığını tespit ediyor. İki arkadaş telekulağa yakalanıyor. Diyaloglar şöyle...

*

- Geldik buraya, sorular var, cevaplar yok, 17 bin 500 dolar yatıracağız, kusura bakmayın dedim, sırf sorular için 17 bin 500 dolar veremem dedim, girersem karambole girerim öyle de mi?

- Soruları ne zaman veriyor?

- Hemen veriyor.

- Cevapları bellidir.

- Bilmiyorlar ki cevapları.

- Soruyu veren adam cevabı bilmez mi yavv?

- Bilmiyom, ben vermedim parayı.

- Du bakalım görücez.

*
- Çağırdılar şimdi, cevapları almaya gidiyorum... 20 sorunun 14’ünü cevaplamak zorundaymışım. Nasıl yapacağım ben bunları abi?

- Al da, ondan sonra.

- Alınca parayı öyle vericem de mi? Sınavda nasıl yapacam ben bunları?

- Bu gece bi şey yap.

- Parmaklarıma mı yazayım?

- Öyle olmaz... Kim getiriyor sana bunları, onunla bi konuş bakalım ne diycek?

*

- 15 cevap var, zaten 14 geçiyomuş, öbür 5 soruyu da salla dedi, yanlış doğruyu götürmüyomuş, nasıl yapacaz şimdi bunu?

- Uzun mu cevaplar?

- Ne cevabı lan, şık şık, A, B, C, sıralı verdi bana zaten, 1, 2, 3, 15’e kadar, 15 sorunun cevabını verdi.

- Tamam, ezberle işte.

- Garanti olsun diye parmaklarımın arasına yazayım mı? Nasıl ezberliycez bunları?

- Heyecanlanacak bi şey yok, kaç tane A var, kaç tane C var, ne var? A’ları yazacaksın, sonra B’leri yazacaksın, sonra C’leri yazacaksın.

- 1’in cevabı A mesela, 1 yazacağım. 3’ünki mesela A... 1 yazacağım.

- Hayır... Mesela, 1, 3, 4 A’ysa, onları A yazacaksın.

- Öbürküleri de öbür şekilde yazacam de mi?

- Ezberle onu sen.

- Bende spor ayakkabısı var abi, içi beyaz, içi dediğim iç ayakkabının içi değil, iç kısmına rakamlarla yazdım hepsini, sol ayağımı hafif dışa kıvırdığım zaman
hepsini okuyabiliyorum, görmezler, o kadar da sıkı değil zaten, hemen yapıp çıkmayayım de mi? Zaten ilk 3 soruyu ezbere biliyorum, ilk 3 soru C, A, A...

- İyi, dikkat et.

*

Netice?

*

13 aldı iyi mi!

*

Üstelik, bu arkadaş gibi sınava giren süper zekaların hepsi 13’te kalmıştı...

Geriye kalan 5 soruyu denk getiremedikleri gibi, belli ki, doğru diye ellerine tutuşturulan cevaplar da aslında yanlıştı.

E tabii soruların araklandığı ortaya çıktı, toplu kopya nedeniyle sınav iptal edildi.

*

Bizimki huylandı.

Gene aradı öbürünü...

*
- Bi bit yeniği çıkar mı lan bu işten...

- Bekle, sakin ol.

- Parayı geri alma şansımız yok mu?

- Bekle dedim.

- İptal olan imtihanda belge de alamayız öyle de mi?

- Telefonda konuşma.

- Senle de mi konuşmayayım?

*

Hani şike’ye şifreli olarak “inşaat” deniyormuş ya... Bu da olsa olsa “kereste”si herhalde!

*

Sonra ahalimiz merak ediyor, bunların transfer ettiği topçular niye hep “odun” çıkıyor diye.

*

Ve, futbola bu kadar kafa yoran ahalimiz, şunu hiç merak etmiyor: Üniversite sınav soruları çalındı, Anadolu lisesi soruları çalındı, KPSS soruları çalındı, bu iş tamam da, o iş n’ooldu?