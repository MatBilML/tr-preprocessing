Herkes nefesini tutmuştu.
Şifreli mesaj bekleniyordu.
Dışişleri bakanımız, başbakanımızı telefonla aradı ve “Ayşe tatile çıksın” dedi.

*

Başbakanımız kısık sesle cevap verdi, sen boşver şimdi ayşenin mayşenin tatile çıkmasını, benim küçük oğlandan sonra büyük oğlanın tapesi çıktı, benim görüntüler çıkmadan dalalım şuraya dedi.

*

Savunma bakanımız daha soğukkanlıydı, itidal çağrısı yaptı, öyle hemen dalmayalım, dalma noktasına gelip bekleyelim, tape çıkarsa derhal dalalım, tape çıkmazsa seçimi bekleyelim önerisinde bulundu.

*

Hararetli bi tartışma başladı.
- Ufak ufak ısınma hareketleri yapalım bari, uçak muçak düşürelim.
- Fena fikir değil, aynı numarayı Balyoz kumpasında yapmışlardı, savaş çıkarmak için uçak düşürülecek filan denmişti, ahali yemişti, bu defa da yerler.
- İyi de, o zamanlar vay vay vay cami bombalayacaklar demiştik, şimdi ne bombalanacak diyeceğiz?
- Türbe var, aynı işi görür.
- Pek aynı işi görmeyebilir, Zuhurat Baba’yı, Telli Baba’yı bilirler ama, Süleyman Şah’ı kimse tanımaz.
- Yav, illa Süleyman demek zorunda mısın, Osmanlı de geç.
- Mehter çalalım mitinglerde.
- Kayı boyundanız diyelim.
- Cehapeliler Bizanslı diyelim.
- Ecdadımızın suçu yok, Kanuni’ye iftira atıldı, Şehzade Mustafa’yı Pensilvanya boğdurdu diyelim.
- Kaşla göz arasında Aziz Yıldırım’a da bi şey geçirelim mi?
- Anıtkabir bizim mitinglerden kalabalıktı, dokunmayın şimdilik ona.
- Ben çıkıp bi ağlayayım isterseniz...
- Ben de şehitlik makamına dair google’dan bi ayet sallayabilirim.
- Sallama boşuna, twitter’ı kapattık.
- Feys’e koy, feys’e.
- Şu istiklal marşlı bayrak indirme reklamını da iyi akıl ettik yani.
- He valla, tam bizim reklamdaki bayrak inerken, türbeninkini indiriyorlar, tayminge bak.
- Takdiri ilahi.
- Az daha reklamdakinden önce türbedeki bayrağı indireceklerdi, bi çuval incir berbat olacaktı.
- Var mı yeni tape?
- Henüz yok efenim.
- Arayın Necdet bey’i acele etmesin, radarları bize kilitlendi falan desin, benden haber beklesin.