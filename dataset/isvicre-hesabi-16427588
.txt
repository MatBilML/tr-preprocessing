İsviçre’deki bankanın adı:
Credit Suisse.

*
Amerikan belgelerine göre, siyasi liderin gizli hesabına gönderilen paranın yol haritası şöyle... Bir Türk bankasının Ankara Gaziosmanpaşa şubesinden, aynı bankanın Mersin şubesine, bir belediye başkanının hesabına 3 milyon dolar havale ediliyor. Söz konusu belediye başkanı, aynı gün, Mersin şubesindeki hesabından, bir Hollanda bankasının Bahreyn şubesine, Khalid Abdullah isimli birinin hesabına, 7 milyon dolar transfer ediyor.

*

Khalid Abdullah denilen arkadaş, beş gün sonra, Liechtenstein’daki bir bankaya, Oechslin diye birinin hesabına, 7 milyon doların 4 milyon dolarını gönderiyor. Aynı Khalid Abdullah, bir Arap bankasının Bahreyn şubesinden, Credit Suisse bankasının, Zürih şubesinde “enigma” kod adıyla geçen gizli bir hesaba da, 3 milyon dolar aktarıyor. Altı gün sonra, bu sefer, Oechslin denilen arkadaş, Liechtenstein’deki hesabından, Credit Suisse bankasının Zürih şubesinde “enigma” kod adıyla geçen gizli hesaba, 4 milyon dolar havale ediyor.

*
Böylece, İsviçre bankasında “enigma” kod adıyla geçen gizli hesaba, toplam 7 milyon dolar indirilmiş oluyor... Ve, Amerikan belgelerine göre, “enigma” kod adıyla geçen gizli hesabın sahibi, siyasi parti lideri değil aslında... Söz konusu gizli hesap, parti liderinin kızına ait!

*
Yok yok, telaş etmeyin.

*
Baykal’a atılan iftiraydı bu.

*
Bir önceki seçime aylar kala, CHP’nin kurultay arifesinde patlamıştı... Malum medya, Pentagon kaynaklı olduğu iddia edilen palavradan Amerikan belgesine dört kolla sarılmış, “korkunç şüphe, cevap ver Baykal” manşetleriyle linç ediyordu. Cevap ver diyorlardı ama, verdiği cevapları yazmıyorlardı. Köşelerinden kampanya yürütüyor, küfür kıyamet, döşeniyorlardı.

*
Baykal laga luga yapmadı, hukuka, mahkemeye başvurdu, Adalet Bakanlığımız aracılığıyla İsviçre’ye sorulmasını talep etti. Adalet Bakanlığımız, ki, AKP’li bakandı, Türkiye’nin Bern Büyükelçiliği’ni görevlendirdi, büyükelçiliğimiz, İsviçre Adalet Bakanlığı’na başvurdu, İsviçre Adalet Bakanlığı da Zürih Bölge Mahkemesi’ni görevlendirdi... Zürih Mahkemesi, Credit Suisse Bankası’na başvurdu, Credit Suisse Bankası da, “enigma” diye bir hesabın bulunmadığını, Deniz Baykal’a veya kızına ait herhangi bir hesap olmadığını, hiçbir zaman bu kişilere ait hesap açılmadığını “resmi” olarak bildirdi... Daha sonra iftiracı gazetelere açılan davalarda, Pentagon kaynaklı böyle bir belgenin de olmadığı ortaya çıktı.

*
Ancak, atılan çamurlar gazete arşivlerinde utanç vesikası olarak duruyor hâlâ... Ve, iftira kampanyasını yürüten iğrenç kalemler de, utanmadan hâlâ köşe yazıyor bu ülkede.

*
Benzer bir kulaktan dolmaya maruz kalan Başbakan, dün, “çirkin iftiraları siyaset malzemesi yapanlar, bu utancı ömür boyu yaşar” dedi. Haklı... Eski hesaplar açılmışken, nostalji yapayım dedim.