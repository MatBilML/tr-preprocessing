“İyi uykular sayın seyirciler...”
Değerli ağabeyim Uğur Dündar’ın yeni kitabı dün itibariyle piyasaya çıktı:
İyi Uykular Sayın Seyirciler...
Çünkü, öküz gibi önüne bakarak değil, göz ucuyla dikiz aynasına bakarak otomobil sürmektir gazetecilik. Bu kitap da öyle. Yarın’a sağ salim ulaşabilmek
için dün’ü hatırlatan bi yolculuk.
Kendi ailesini riske atarak, bizim çocuklarımız için hayatını ortaya koyan Uğur Dündar tarafından, bir çocuğa, sevgili arkadaşım Nedim Şener’in kızı Vecide Defne’ye ithaf edildi.
Duru, net, dobra dobra...
Ekranlardan neden ve nasıl uzaklaştırıldığını, isim isim açıklıyor.
İlk imza günü?
“Uyumayan şehir”de!
Bugün, saat 14-17 arası.
İzmir Kitap Fuarı’nda.
Ama önce... Saat 11’de Eşrefpaşa Aziziye Mahallesi’nde olacak. “Uğur Dündar Onurlu Yaşam Parkı”nın açılışını yapacak. Malum, kendisi Vefa Liseli’dir ama, benim canım İzmir’im komple vefa üniversitesi mezunudur.
50’den fazla semt istiyordu, Türkiye’nin en genç muhtarı olan Aziziye Mahallesi Muhtarı İbrahim Pamuk atik davrandı, mahalleden imzaları topladı, Konak Belediyesi’ne başvurdu, Başkan Hakan Tartan derhal işleme koydu, Belediye Meclisi kararıyla resmen onaylandı.
Devşirilmiş yerel basında çıt yok ama... Facebook, twitter ve cep telefonu mesajlaşmalarından anladığım kadarıyla, miting gibi açılacak olan “Uğur Dündar Onurlu Yaşam Parkı”nda, palmiye, çam, meyve ağaçları, rengârenk çiçekler, çocuk oyun alanı ve elbette banklar var.
Dolayısıyla, artık hiç kimse,
yatacak yeriniz yok diyemez bize...
Gider parkta yatarız.