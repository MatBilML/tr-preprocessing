Çete’lesini yazayım bari.
İzmir Büyükşehir’in en büyük harcama kalemi, metro... 80 küsur müfettiş, aylarca inceledi. En küçük bi suiistimal bulundu mu? Bulunmadı. Suçlamalar arasında var mı metro? Yok.
Banliyo sistemi için 600 milyon lira harcandı. Tüneller, yeraltı istasyonları, geçitler filan... İhalelerinde yamuk
tespit edildi mi? Edilmedi. Yok mu
yani suçlamalar arasında? Yok.
Körfez trafiği için 15 adet katamaran tipi, hızlı vapur alınıyor, imzaları
atıldı, 115 milyon Euro... Komisyon momisyon, malı götürmek için iyi bi fırsat... Var mı iddianamede? Yok.
Kadifekale civarındaki kentsel dönüşümün maliyeti, 200 milyon lira... Akraba, eş, dost’u kollayıp, al takke
ver külah için, şahane imkân...
Var mı asrın çete davasında? Yok.
AB standartlarında biyolojik arıtma tesislerinin başkentidir, İzmir... Türkiye’deki her 4 biyolojik arıtma tesisinin 1’i orada... 70 milyon liranın üzerinde para harcandı. İhaleleri didik didik edildi, en küçük bi pürüz bulundu mu? Bulunmadı. Davada yok o halde? Yok.
Memleketin en önemli çevre projelerinden Çamur Çürütme ve Kurutma Tesisi’ne 62 milyon lira ödendi. Bir kuruşluk avanta tespit edildi mi? Edilmedi. Yok mu iddianamede? Yok.
2005’ten beri, her hafta, 207 bin öğrenciye 1.2’şer litre süt dağıtılıyor. Faturası sadece bu sene, 7 milyon lirayı geçti. Bırak hastanelik olmayı,
tek çocuğun bile karnı ağrımadığı gibi... Soruşturmalara rağmen, en ufak bi
akçeli iş bulundu mu? Bulunmadı.
Var mı davada? Yok.
8 senedir yönetiyor İzmir’i Aziz Kocaoğlu... Her sene 5 milyar lira bütçeden, 40 milyar lira eder. Sırf kamulaştırmaya 700 milyon lira
harcadı. Kendisine oy vermeyenler, AKP’nin İzmir’deki yöneticileri
dahil, “boğazından haram para
geçti” diyebilen var mı? Yok.
İyi de kardeşim...
Neyi soydu bunlar?
Mandalina’yı soydular!
Evet... Suçlamalar arasında
mandalina var. Üreticiden mandalina alıp, okullarda dağıtmışlar. Fahiş fiyatla mı almışlar? Yo-ooo, ucuza almışlar. Suç ne o zaman? Almasalar da olurmuş, niye almışlar! Üreticiyi kollayarak, kamuyu zarara uğratmışlar. Normalde, mandalinaların çöpe atılmasına, üreticinin batmasına göz yummaları gerekiyordu.
Suriyeli çünkü üreticiler!
Şal almışlar, kaşkol almışlar, öğretmenlere dağıtmışlar. Niye? Öğretmenler Günü için... Vakko’dan mı almışlar? Hayır, kooperatiflerden
almışlar, dükkân fiyatının 10’da 1’ine.
Başka? Şevval Sam’a konser verdirmişler. Şarkı da mı suç birader? Şarkı suç değil ama, Şevval Sam için
ihale açmamışlar! Belki, daha ucuza
başka Şevval Sam var, di mi?
Otopark meselesi var bi de... Belediyenin otoparkını, özel şirketin elinden alıp, belediye şirketine vermiş Aziz Kocaoğlu... Bak sen şunun yaptığına! Komünist misin Başkan? Bırak, parayı kim götürürse götürsün... Niye belediyenin malını belediyeye veriyorsun?
Ayrıca...
İhbarda bulunuyormuş gibi
olmayayım ama...
İstanbul metrosunun her kilometresi, 140 milyon lira... İzmir metrosunun her kilometresi, sadece 40 milyon lira... Kilometre başına 100 milyon lira daha az... Ayıp değil mi Aziz Bey?
Bir şehrimize arıtma tesisi yapıldı, yabancı krediyle, 40 milyon Euro... İzmir’e aynısı yapıldı, öz kaynaklarla,
3 milyon dolar... 15 kat ucuza! İflas mı ettircen sen bu şehri Aziz Bey?
İzmir Büyükşehir Belediyesi, 200 mililitre sütü, kaç liraya alıp, çocuklarımıza içiriyor? 37 kuruşa... Hükümetimiz, aynı İzmir’de, aynı çocuklara, aynı ineklerin sütünü, kaç liraya içiriyor? 53 kuruşa...
2 katına yakın... Bu kafayla gidersen,
397 sene hapis, az bile Aziz Bey.
Ve, ayrıca...
Kendi kendimi ihbarda
bulunuyormuş gibi olmayayım ama...
O çetenin zeybeğiyim.
“Ak”lanmaya ihtiyacımız da yok, niyetimiz de yok bizim! Bir oyum
var... Bir milyon oyum olsa, bir
milyonunu da çetebaşı’na veririm.
İzmir Aziz’dir Aziz kalacak.