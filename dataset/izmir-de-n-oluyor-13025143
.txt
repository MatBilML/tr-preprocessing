*
Gâvur faşist yani!

*

E üç gün önce savaş gemisiyle gelen Amerikalı askerlere de yumurta attılar İzmir’de... Conilere yumurta atanlar da, “gâvur” ve “faşist” miydi? Yoksa “komünist” midir İzmir?

*

“Etnik gömlek” de giydiremezsin İzmir’e; 81 vilayetin, 81’inden de vatandaş yaşar orada... Bitlisli, Hakkârili, Diyarbakırlı, detaya girmeyeyim, 122 bin Mardin doğumlu yaşar mesela İzmir’de, biri benim Girit’ten savrulan anam... PKK’nın koyduğu bomba hariç, herhangi bir İzmirlinin Kürt, Alevi, Musevi, İtalyan olduğu için burnunun kanadığını görmedim.

*

Milletvekilleri desen, çoğu Egeli bile değildir; Erzurumlu, Ankaralı, Elazığlı, Bursalı, Gümüşhaneli, Mardinli, Erzincanlı, Malatyalı, Konyalı, Kayserili, İstanbullu, Diyarbakırlıdır... Büyükşehir Başkanı, Tokatlıdır.

*

Yani? Anlatayım...

*

Sene, 1954.

Türkiye’de genel seçimi hangi parti kazandı? Demokrat Parti... İzmir’de kim kazandı? Demokrat Parti... Var mı bir anormallik? Yok.

*

1957... Aynı.

*

1961.

Darbe oldu, Türkiye’de genel seçimi silme CHP kazandı...

İzmir’in galibi kim?

Adalet Partisi!

*

Bugün “darbeci” diye suçlanan İzmir, “darbeye karşı duran” şehirdi...

Teslim olmamıştı.

*

Sapma olmuştu...

Örtüşmemişti Türkiye’yle.

İşte buraya dikkat...

1965’in Türkiye genelindeki galibi kim? Adalet Partisi... İzmir, bir önceki seçimde ne dediyse, Türkiye’de de o oldu.

*

1969, Türkiye AP.

İzmir AP.

1973, Türkiye CHP.

İzmir CHP.

1977, Türkiye CHP.

İzmir CHP.

*

1983.

Darbe oldu, Türkiye’de genel seçimi silme ANAP kazandı... İzmir’de? Halkçı Parti!

*

Sapma olmuştu gene...

Ve, bu sapmanın İzmir için “özel bir durum”u vardı... Çünkü Turgut Özal, bir önceki seçimde İzmir’den, Milli Selamet Partisi’nden milletvekili adayı olmuştu. Türkiye, bu durumu hiç önemsemedi... İzmir ise, unutmadı, tedirgindi. Vermedi Özal’a oy... Sonradan, Özal’ın “milli görüş” çizgisinde biri olmadığı ortaya çıkınca, İzmirli rahatladı. ANAP’a da oy verdi.

*

1987, Türkiye ANAP.

İzmir’de de ANAP.

1991, Türkiye DYP.

İzmir’de de DYP.

*

1995.

Türkiye’den Refah çıktı.

İzmir’den DSP.

Sapma oldu.

Dikkat isterim...

1999, Türkiye DSP!

*

Tarih tekerrür etmiş, İzmir bir önceki seçimde ne dediyse, Türkiye’de de o olmuştu.

*

2002, Türkiye AKP.

İzmir’de CHP.

2007, Türkiye AKP.

İzmir’de CHP.

Duble sapma var.

*

Tarihimiz boyunca, ilk kez, bir sonraki seçimde İzmir’in dediği olmadı. Ama, olanı değil, olacağı gören İzmir, kararında ısrarlı... Şimdilik 2-2, demokrasi derbisi devam ediyor.

*

Demem o ki:

“Gâvur” sıfatı, yobazların kastettiği manada iltifattır İzmirliye, Levanten cennetidir, ırkçı değildir... Tablo yukarda, sağcı değildir, solcu değildir, darbeci değildir, hatta ahali tırsarken darbeye karşı durmuştur, çünkü, tatlı su demokratı değildir.

*

81 vilayetten toprağı İzmir’de yapıştıran “Atatürk çimentosu”dur... Ve, “Son günlerde n’oluyor orda” dersen, fiziki müdahaleyi tasvip etmek mümkün değil; ancak, her zamanki gibi “öngörü alarmı”nı çalıştırıyor, olacakları gösteriyor, “uyarıyor” İzmir.