35.5’tan
haberleri yok!

*
Neyse... Hava fıstık, baharın en güzel günleri, hadi gelin, gezdireyim sizi
biraz, İzmir’den çıkalım
şööyle, Aydın yoluna
vuralım, 75 kilometre filan, Bayındır İlçesi, çiçek cenneti.

*
İzmir Büyükşehir Belediyesi, parklara bulvarlara diktiği çiçeği ordan alır. Başkaları gibi parayı el âleme verip, yurtdışından “lale” ithal etmez. Yerliden alır. Çünkü, “tarım daire başkanlığı” kuran ilk belediyedir.
Üreticiyi desteklemek için “sözleşmeli üretim” yaptırır.

*
Mesela, Tire Süt Kooperatifi’nden süt alır, 166 bin öğrenciye her hafta birer litre ücretsiz dağıtır. Mordoğan Kooperatifi’nden nergis soğanı alır, saksı alır. Torbalı Kooperatifi’nden yer örtücü bitki alır. Urla Kooperatifi’nden mevsimlik çiçek alır. Seferihisar, Özdere, Gümüldür, tarladan mandalina alır, okullarda ücretsiz dağıtır. Ödemiş Bademli, Üçkonak, Demircili, Tire kooperatiflerinden zeytinyağı, peynir, lor, ayran alır, bunları ücretsiz aşevlerinde kullanır.

*
Çiçeğini, fidanını da Bayındır Tarımsal Kalkınma Kooperatifi’nden alır.
Her sene resmi sözleşme imzalar. Der ki, şu kadar alacağım, şu tarihte şu parayı ödeyeceğim. Üretici de bilir ki, şu kadar ekecek, şu tarihte şu parayı alacak. Hesabını kitabını ona göre yapar. Satamadım, elimde patladı krizi yaşamaz, aportta bekleyen tüccarın kucağına oturmak zorunda kalmaz.

*
İzmir’de 30 ilçe var. Sadece Bayındır’da AKP’li belediye var. 30’da 1... Bazı katakulliler oldu, üç defa sayım yapıldı, sadece 14 oy farkla bitti. İzmir Büyükşehir Belediye Başkanı “vayy bize ha!” demedi. “Gideyim de başka bi yer icat edeyim, ordan alayım” demedi. Bayındır’dan almaya devam etti. Çünkü, particilikle marticilikle alakası yoktur Aziz Kocaoğlu’nun... Senden-benden diye insan ayırmaz. Yerli üreticiyi kollar, hepsi bu... Reklam yapmaz. Gazetelere yazdırmaz. O nedenle, bu anlattıklarımın çoğunu İzmirliler bile bilmez.

*

Şimdi bakın...
*

Dün o Bayındır’a kim geldi biliyor musunuz?
Taaa İstanbul
Büyükşehir Belediye
Başkanı Kadir Topbaş!

*
Hayırdır abi?

*
Çiçek alacakmış iyi mi...

*
Sorup soruşturmuşlar, öğrenmişler ki, İzmir üç milyon çiçek alıyor, açmış kesenin ağzını Kadir abi, on milyon çiçek alacakmış... İşin matrak tarafı, taaa Ankara Büyükşehir Belediye Başkanı Melih Gökçek de özenmiş, iki milyon çiçek de o alacakmış Bayındır’dan... İşin daha matrak tarafı, taaa Kocaeli Büyükşehir Belediye Başkanı da iki milyon sipariş vermiş... İşin ekstra matrak tarafı, taaa Samsun Büyükşehir Belediye Başkanı’yla, taaa Bolu Belediye Başkanı da çiçek almaya karar vermişler, seraları gezmeye geleceklermiş. Alayı AKP’li.

*
İşin hazin tarafı...
Ne Bayındır’da o kadar
çiçek var kardeşim, ne de o kadar üretici! Bırak 40 bin nüfuslu Bayındır’ı “Çin Ordusu Kooperatifi” kursan, gene yetiştiremezsin.

*
İşin ekstra hazin tarafı... Bayındır Kooperatifi defalarca İstanbul Büyükşehir Belediyesi’ne başvurmuş, çiçeğinizi bizden alın
demiş, tek dal satamadığı
gibi, cevap bile alamamıştı.

*
Peki nedir? Şudur...
Kooperatif’ten almıyorlar.
Birlik’e sipariş veriyorlar.

*
Çünkü, Bayındır Kooperatifi on senelik kooperatif, huzur içinde üretip huzur içinde kazanıyordu. Bu Kooperatif’in karşısına, durup dururken,
zart diye “Birlik” icat edildi.

*
Üreticiye açık açık, Kooperatif’e ortaksan CHP’lisin, Kooperatif’ten ayrıl, Birlik’e geç, köşeyi dön deniyor. Dünyanın en güzel işi, çiçek... Bölmeye çalışıyorlar.

*
E madem açık konuşuyorlar, ben de açık konuşayım. İzmir’in dağlarında çiçekler açar... AKP parayla anca
çiçek alır, geriye havasını alır, güle güle kokla, havamız hediyemiz olsun!