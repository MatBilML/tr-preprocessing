*
Tayyip Erdoğan İzmir adayını açıklarken, “İzmir’in Fethi”ne dair çok çarpıcı bir örnek verdi. Sözlerine “buradan İzmir’le ilgili tarihi bir hatırlatmayı yapmak durumundayım” diye başladı, anlattı...
*
“Tarih 12 Ağustos 1930, Serbest Cumhuriyet Fırkası kuruluyor. CHP zulmünden bıkmış olan halk, CHP’den öyle illallah diyor ki, İzmir kurtarıcısını bekliyor. Fethi bey’in İzmir’e gelmesiyle halk akın ediyor. Halk, CHP’den hesap soracak liderini karşılamaya gidiyor. İzmir, Fethi bey’i koşarak karşılıyor. Tıpkı bugün burada, Karşıyaka spor salonunda yaşadığımız izdiham gibi... Millet, Fethi bey’e sarılıyor. O zamanki gazeteler yazıyor, Fethi bey’in izdihamdan ceketi yırtılıyor. Davullar zurnalar çalıyor. CHP başına gelecekleri bildiği için çok rahatsız, Fethi bey’e eziyetler yapıyor, güvenlik sağlanamıyor, 12 yaşında bir çocuk vuruluyor. İzmir tek parti iktidarından kurtulmak istiyordu, İzmirliler bunun için canını bile vermeye hazırdı. İnanıyorum ki, bugün de İzmir, CHP demeyecektir.”
*
Salon alkıştan yıkıldı.
*
Küçük bi pürüz vardı.
*
Devamını anlatmadı.
*
O sene, 1930’da... Fethi bey’in İzmir’e gelmesinden sadece bir ay sonra, tıpkı bugün olduğu gibi, belediye seçimi vardı. Zaten, Fethi bey de İzmir’e, tıpkı Tayyip Erdoğan gibi belediye başkan adayını tanıtmak ve oy istemek için gelmişti.
*
İzmir’de seçim yapıldı.
Fethi bey kaybetti!
*
CHP yüzde 65 oy aldı.
Fethi yüzde 35’te kaldı.
İzmir halkı, beraber yürüdük biz bu yollarda demeye gelen Fethi’ye, yürü anca gidersin demişti.