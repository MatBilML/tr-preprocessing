Sadece bu aya bakalım.

Ağustos’un 1’i 2’si 3’ü...

Bingöl’de yol kenarına tuzaklanmış 15 kiloluk bomba bulundu. Şırnak’ta çatışma çıktı, 8 terörist öldürüldü. Beytüşşebap’ta çatışma çıktı, 5 korucu şehit oldu.

*

4’ü 5’i 6’sı 7’si 8’i 9’u...

Erzincan’da yol kesildi, minibüsteki vatandaşlar soyuldu. Şırnak’ta mayın patladı, bir vatandaş yaralandı. Hakkári’de 15 kiloluk, Elazığ’da 30 kiloluk, Siirt’te 8 kiloluk bomba bulundu. Şemdinli’de bomba patladı. Van’da ayrı ayrı 5 mayın bulundu. Elazığ’da raylara konulan bombanın patlaması sonucu, bir vagon devrildi. Muş’ta yol kenarına tuzaklanmış 10 kiloluk bomba bulundu. Elazığ’da çatışma çıktı, bir asker şehit oldu.

*

10’u 11’i 12’si...

Şırnak’ta mayın patladı; sivil araçtaki 3 vatandaş yaralandı. Van’da yol kenarına tuzaklanmış bomba patladı, 1.5 metreye 1 metre çukur oluştu. Elazığ’da tuzaklanmış 10 kiloluk bomba bulundu. Hakkári’de mayın patladı, bir sivil araç parçalandı, 6 küçükbaş hayvan telef oldu. Mardin’de basma düzenekli olarak tuzaklanmış, 10 litrelik plastik bidon içinde patlayıcı madde ele geçirildi. Erzincan’da mayın patladı, 9 asker şehit oldu, 2 asker yaralandı.

*

13’ü 14’ü 15’i 16’sı...

Hakkári’de iş makinesi kundaklandı. Şırnak’ta tuzaklanmış 3 kiloluk bomba bulundu. Tunceli’de kamyon kaçırıldı. Hakkári’de sınır birliğine uzun namlulu silahlarla ateş açıldı. Batman’da çatışma çıktı, üç terörist öldürüldü. Diyarbakır’da mağarada 690 kilo gıda maddesi ele geçirildi. Giresun’da çatışma çıktı; 2 el bombası, 300 gram patlayıcı bulundu. Hatay’da 144 kilo patlayıcı ele geçirildi. Hakkári’de mayın patladı, 1 şehit, 1 yaralı.

*

17’si 18’i 19’u 20’si 21’i...

Şırnak’ta ateş açıldı, bir asker yaralandı. Van’da bir el bombası, bir roketatar ele geçirildi. Elazığ’da yol kenarına tuzaklanmış, 15 kiloluk bomba bulundu. Hakkári’de şantiye basıldı, bir mühendis kaçırıldı. Hakkári’de ateş açıldı, bir asker, iki vatandaş yaralandı. Şırnak’ta bir traktör mayınla havaya uçuruldu, bir vatandaş yaralandı. Elazığ’da yol kenarına tuzaklanmış, 25 kiloluk bomba bulundu. Ağrı’da muhtar kaçırıldı. Siirt’te mayın patladı, 2 asker yaralandı. Hakkári’de bir vatandaş kaçırıldı. Tunceli’de yol kenarına tuzaklanmış 25 kiloluk bomba bulundu. Şırnak’ta yol kenarına tuzaklanan bomba patladı, 1 şehit, 8 asker yaralı.

*

Çıt yok.

Lay lay lom’a devam...

*

22’si...

İzmir’de bomba patladı.

Aman Allahım!

Canlı yayınlar filan...