Esirlerimize adidas giydirmişlerdi.
*
Sanırım o yüzden, açılım’dan sorumlu bakanımız, olumlu bir jest olarak görüyoruz, memnunuz dedi.
*
Jesttir çünkü hakikaten.
*
Yaşı yetmeyenler bilmez...

İzmir’de, adidas spor ayakkabılarını gidip halıcıdan alırdık. Evet, halıcıdan... İthalat yasaktı, kaçakçı balıkçılar tarafından Yunan adasından getirilirdi; spor mağazası yerine, Alsancak’taki kaçakçı halıcıda satılırdı. Ve o halıcıya ayda bir, sırtında çuvalla bir amca gelirdi. Noel Baba derdik ona... Açardı çuvalı, marka marka saat, el kremi, çay, mentollü sigaralar filan çıkardı. Çin yoktu o zamanlar, Suriye’den gelirdi. Perakendeyi sevmez, parça başı hesabı yapmaz, toptan çalışırdı; bu çuval komple şu kadar derdi. Parayı alır, çuvalı bırakırdı. Bazen de, çuvalı bırakır, çuvalları alırdı... Çünkü bizim halıcı, ödemeyi bazen parayla değil, takasla, mekap ayakkabıyla yapardı. Niye dersen? Oralarda yok, isteyeni de çok, derdi Noel Baba... Trafik enteresandı yani. Memleketin batısı yabancı ülkelerden spor ayakkabı peşinde koşarken, memleketin güneydoğusu memleketin içinden yerli ayakkabı peşindeydi. Vaziyet, kısa süre sonra anlaşıldı tabii... Takunya gibi kalın tabanıyla parke salonlarda kullanışlı olmayan, buna mukabil, reno toros gibi dağda bayırda gidebilen mekap, teröristin resmi ayakkabısı olmuştu.
*
Bölücü mölücüydü ama...

Yerli malı yurdun malı diyordu pkk!
*
30 sene geçti kardeşim...

Kendi ayaklarında gene mekap.

Bizimkilere adidas giydirmişler.
*
Tahminim o ki, aman sürece zarar vermeyelim diye düşünmüştür pkk...
*
Türk malı giydirip gönderirsek, ithalat meraklısı Türk kamuoyu rencide olabilir, kendilerini aşağılanmış gibi hissedebilirler, iyisi mi yabancı marka giydirip gönderelim, jest yapalım demişlerdir!