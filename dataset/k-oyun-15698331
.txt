*

(Başbakanımıza Afyon mitinginde “kepenek” hediye edilmesi ve Afyon Belediye Başkanı’nın adıyla sanıyla Burhanettin Çoban olması, tesadüftür, konumuza dahil değildir.)

*

Bakın, hazır laf “koyun”a gelmişken, size bi “koyun” hikayesi anlatayım...

Bu hafta yaşandı.

*

İngiltere Güzellik Kraliçesi seçilecekti...

Önce, şehir şehir, Liverpool’un Londra’nın Manchester’ın filan en güzel kızları seçildi, böylece, yarı finale katılacak 60 aday belirlendi. Sonra, ahali cep telefonundan mesaj attı, en çok mesaj alan 20 aday finale kaldı.

*

20 aday arasında en çok oyu, Cumbria şehrinin güzeli Kirstie aldı. Öbür kızlara 50’şer 100’er mesaj gelirken, Kirstie’ye 12 bin küsur mesaj geldi. Çok ciddi fark atmıştı... Ve, Kirstie, İngiltere’de 500 mağazası bulunan Edinburgh Yün Fabrikası’nın sahibi Philip Day’in kızıydı.

*

İşte bomba o anda patladı...

*

Koyun sırtından servet kazanan ve sterlin milyarderi olan yün patronu, mağazalarında çalışan yüzlerce personeline internet üzerinden mesaj göndermiş, “kızıma oy atmanızı istiyorum” demişti... Gele gele, 800 oy geldi... Ertesi gün, mağaza çalışanlarına bi internet mesajı daha geldi, bu sefer fabrikanın müdürü göndermişti...
“Patron feci hayal kırıklığına uğruyor, her personel günde en az 10 mesaj gönderecek, Kirstie ya seçilecek, ya seçilecek” dedi!

*

“Bertaraf olursunuz” bi nevi.

*

Personel işten atılma korkusuyla şakır şakır mesaj göndermeye başladı tabii... Ancak, aralarından biri, sahte isim kullanarak, hadiseyi basına sızdırdı...

Rezalet, haşırt diye manşet oldu!

*

Gazeteciler detaya girince, Kirstie’nin aslında Cumbria şehrinin güzeli falan olmadığı; oradan da patron babasının tehditleri sonucu atılan cep mesajlarıyla seçildiği ortaya çıktı... Üstelik, şehir güzeli seçilmek için, sosyal yardım şartı vardı... Ve, öbür adaylar anca 100’er 200’er sterlin toplayabilirken, Kirstie 5 bin sterlini şak diye masaya koymuştu!

Satın almıştı alenen.

*

Netice?

*

Tehditle torpille, ittire kaktıra, final podyumuna çıktı Kirstie... Ancak, bu defa cep mesajı yoktu, uzmanlardan oluşan “bitaraf” jüri vardı... Bırak ilk 10’a girmeyi, sondan birinci ilan edildi, “bertaraf” oldu... Nottingham adayı, Allah vergisi güzelliğiyle, Miss England seçildi.

*

Zorla güzellik olmadı yani!

*

Koyun sırtından geçinen patron, ahalinin koyun olmadığını öğrendi.

*

Bakalım, bizim zorla güzellik yarışmasından nasıl bi netice çıkacak...