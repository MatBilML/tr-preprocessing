*
- Kovdunuz mu?
- Kovmadık.
- Kovdunuz dersek?
- Alayını kovarız!

*

Bu mantıkla, soykırım yapmadığımızı
ispat etmeye kalkarsak, maazallah yani.

*

“Ahali işsizken, el âleme niye iş veriliyor?” tarafını boşveriyorum... “Kunta Kinte’yim” diyen Başbakan, ülkesinde kaçak çalıştırılan “çağdaş köle”lerin “patronu” olmuş olmuyor mu?

*

Kaçak çalışanda mı kabahat?
Kaçak çalıştıranda mı?

*

98 bin değil, 103 bin değil, küsurat bile yok, net 100 binmiş... Elazığ’da üç tane köyde kaç kişinin öldüğünü üç gün sayamayan devlet, kaçak işçi sayısını
nasıl oluyor da cuk diye sayıyor?

*

Kaçak Ermenilerin çoğu kadın... Çünkü, hastabakıcı olarak iş buluyorlar... Zahmet edip kendi anasına babasına bakmayan, kaçak işçinin vicdanına teslim eden millet, atalarının hakkını hangi hakla savunur?

*

Kaçak Ermeni’yi yakaladık diyelim, pasaportu yok, “Gürcüyüm” dedi... Gürcistan’a soracağız, “Tanımıyorum” diyecekler... Ne yapacağız bu durumda? Hangi ülkeye kovacağız?

*

“Valla doğru söylüyorsun” diye beni tasdikleyen hanımefendi, siz mesela... Evinizde Moldovalı temizlikçi çalışıyor, sigortasız, kaçak... Nereden biliyorsunuz Moldovalı olduğunu? Gösterdiği pasaportun gerçek olduğundan emin misiniz? Pasaport uzmanı mısınız? Siz kaçak çalıştıracak kadar uyanıksınız da... O, sahte pasaport bulamayacak kadar enayi mi?

*

Höt zöt yaptık, Washington Büyükelçimizi geri çektik, aferin... Diasporanın başkenti California da soykırımı tanıyor, Los Angeles’taki başkonsolosumuz niye hâlâ orda?

*

20 ülke soykırımı tanıyor, çıt yok,
İsveç tanıdı, bas bas bağırıyoruz... Gıcığımız İsveç’e mi? Eğer öyleyse... Kararı İsveç aldı, Ermenileri kapının önüne koyuyoruz, İsveçliler niye kalıyor?

*

“Bi ülke daha tanırsa, 100 bin Ermeni’yi kovarız” diyoruz... Farz edelim, bir ülke daha tanıdı, kovduk 100 bin Ermeni’yi... Cephane bitti! Bi ülke daha tanırsa ne olacak? Bari, peyderpey 10’ar 10’ar kovsak, en az 10 ülkeye daha cevap vermiş olmaz mıyız? Yoksa 5-5 mi kovsak?

*

Uzatmayayım...

*

Kürt açılımı yaptık.
Partilerini kapattık, yasakladık.
Ermeni açılımı yaptık.
Ermenileri kovuyoruz.

*

Romanların dikkatine!