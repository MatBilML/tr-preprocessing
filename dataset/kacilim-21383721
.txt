“Ateş Hattında-Beytüşşebap Kaymakamı’nın PKK ile Mücadele Günlüğü” isimli kitabından alıntılar yaptım.
*
Mesut Taner Genç.
Beytüşşebap’ta kaymakamlık yapmış, durumun vahametini, yöre halkının psikolojisini, kamu görevlilerinin halini, operasyonlardan neden eli boş dönüldüğünü, mayın-pusu gibi yaşanmış tecrübelerini, hatta, lojmanının nasıl basıldığını, nelerin yanlış yapıldığını, nelerin yapılması gerektiğini, buna mukabil, ne şehit sayısında, ne de şehit cenazelerinde atılan nutuklarda azalma olduğunu... 2008’de piyasaya çıkardığı kitabında bütün çıplaklığıyla anlatmıştı.
*
Çok önemsedim.

Çünkü, görevdeyken koltuğunu, terfisini korumak için dut yemiş bülbül gibi susan, emekli olduktan sonra papağan gibi konuşanlardan değildi. Aktif görevdeyken, Ankara’da vali yardımcısı’yken yazmıştı. Şu anda da emekli değil. Samsun’da vali yardımcısı.
*
Telefon etti.
*
Kitabı 4 senedir raflarda.

Ne bir bakan...

Ne bir milletvekili...

Ne bir askeri yetkili...

Ne bir istihbarat yetkilisi...

Hiç kimse!

Devletten bir Allah’ın kulu arayıp da, gel şu bildiklerini, gördüklerini bize de anlat dememiş.
*
TBMM’de komisyon kurup, terör mağdurlarını, korucuları, hatta teröristlerin ailelerini davet ederek, dinliyorlar, çok da iyi yapıyorlar... Kaymakam’ı -ki
en yakın tanık- çağıran olmamış.
* * *
Saygı Öztürk çağırmış...
Değerli gazeteci büyüğüm Saygı Öztürk, aramış, canlı yayına çıkın, şu bildiklerinizi televizyon programımda anlatın demiş. O sırada Ankara’da görevli olan kaymakam, Ankara Valisi’nden izin istemiş, üç ay tık yok, üç ay sonra, içişleri bakanlığı izin vermiyor cevabı gelmiş. Samsun’da görevliyken, Saygı Öztürk gene aramış, gene ekrana davet etmiş. Kaymakam, bu sefer Samsun Valisi’nden izin istemiş, gene aynı cevabı almış.
*
Görme’yelim.

Duyma’yalım.

Konuşma!
* * *
Ne futbolcu bıraktılar kardeşim, ne artist, ne figüran, Nihat Doğan’a, Kiboş’a, Balık Ayhan’a danıştılar.

Polat Alemdar’a...

Recep İvedik’e bile sordular.

Kaymakam’ın fikrini soran yok.
* * *
E sordum kendisine...

Açılım’ken iyiydi de, Beytüşşebap Kaymakamı’na gelince niye kaçılım?
* * *
“Dilim varmıyor ama, gaflet değil bu... Millet kandırılıyor. Terörle mücadele edilmiyor. Terörle mücadele edenlerden intikam alınıyor. Millet bilsin diye kitap çıkardım, bildiklerimin yüzde 10’unu yazdım. Gerisini yazsaydım, şu anda hapistekiler gibi tutuklanmış olurdum!”