Kader gitti.
*
12 yaşında evlendirildi.
13 yaşında anne oldu.
14 yaşında ölü bulundu.
*
Bırakalım dünya bizsiz dönsün bugün... Önemli mevzuları(!) başkaları yazsın, bırakalım memleketi başkaları kurtarsın... Biz, Kader’i konuşalım.
*
Soruşturma açılmış hemen.
Kader’in babasına soracaklar.
Çocuk yaşta gelin verilir mi diye.
Damadın babasına soracaklar.
Çocuk yaşta gelin alınır mı diye.
Muhtara soracaklar.
Bostan korkuluğu musun, düğünden haberin yok muydu diye.
Doktora soracaklar.
Çocuk yaşta doğum yapmış, ihbar etmen gerekmiyor muydu diye.
*
İmama sormayacaklar.
*
Halbuki...
Bu işin baş sorumlusu imam değil mi?
İmam olmadan bu suç işlenebilir mi?
*
30 senedir bu topraklarda gazetecilik yapıyorum, binlerce defa Kader haberi yazdık. İş işten geçtikten sonra... Hep ailelere hesap soruldu, katil kocalar, manyak kaynanalar, sapık dünürler cezalandırıldı, doktorlar kınandı, muhtarlar ayıplandı, alakası olan herkese bi şekilde dokunuldu. Nikâhı kıyanların kılına bile dokunulmadı.
*
İmamlar onaylamasa...
İş işten geçebilir mi?
*
Hazır, hukukta çarşı karışmışken...
Hükümet imamları üç buçuk atarken...
Tarihe geçecek bi savcı aranıyor.
*
Sadece bir savcı kapıyı aralasın...
Arkası çorap söküğü gibi gelir.
*
Çünkü, iddia ediyorum... Göz göre göre çocuklara nikâh kıyan imamların yakasına yapışılsın, çocuk gelin dramı yüzde 90 biter Türkiye’de.