Öbürü, Galatasaray’da kaptandı. Kaptan olanı jübile yapıp, İngiltere’ye kursa giderken... Öbürü, yurda dönüyor, Galatasaray’da yardımcı antrenör oluyordu.
*
25 senelik hikâyedir bu.
“Kaderin tahterevallisi”dir.
*
Mustafa Denizli, direksiyonuna oturduğu Galatasaray’a şampiyonluk kazandırırken... Fatih Terim, Ankaragücü’nde ve ikinci ligdeki Göztepe’de şans arıyor, başarısız oluyordu.
*
Mustafa Denizli, şansını yurtdışında deneyip, Almanya’nın ikinci lig takımına giderken... Fatih Terim, başına geçtiği ümit milli takım’da başarılı oluyordu.
*
Mustafa Denizli, yeniden yurda dönüp yeniden Galatasaray’ın başına geçtiğinde... Fatih Terim, A milli takım’da yardımcı antrenör olarak çıkış arıyordu.
*
Mustafa Denizli, bir süre boşta kalıp, Kocaelispor’da tarihi sürpriz ararken... Fatih Terim, A milli takım’ın direksiyonunda rüştünü ispatlıyordu.
*
Mustafa Denizli, A milli takım’ın başına geçip, Avrupa Şampiyonası’nda tarihe geçerken... Fatih Terim, hem Galatasaray’ın başına geçiyor, hem de UEFA Kupası’nı kaldırmayı başaran ilk Türk teknik direktör olarak tarihe geçiyordu.
*
Mustafa Denizli, Fenerbahçe’yi şampiyon yapan ilk Türk teknik direktör olurken... Fatih Terim, yurtdışında şansını deniyor, Fiorentina ve Milan’da başarısız oluyor, boşta kalıyordu.
*
Mustafa Denizli, bir süre boşta kalıp, ikinci ligdeki Manisa’nın başına geçtiğinde... Fatih Terim, yeniden Galatasaray’ın direksiyonuna oturuyordu.
*
Mustafa Denizli, Avrupa’nın tam ters istikametinde İran’da çıkış arayıp, Pas ve Persepolis takımlarında başarılı olurken... Fatih Terim, bir süre boşta kalıyor, sonra yeniden A milli takım’ın başına geçiyordu.
*
Mustafa Denizli, Beşiktaş’ı şampiyon yapan ilk Türk teknik direktör olurken... Fatih Terim, A milli takım’ın başında göğsümüzü kabartıyor ama, yeniden boşta kalıyordu.
*
Mustafa Denizli, yeniden İran’da şansını denedikten sonra, PTT liginde Rize’yle çıkış ararken... Fatih Terim, yeniden Galatasaray’ın başında ve rekor şampiyonluğa koşuyordu.
*
Dünya futbol tarihinde böylesine “rekabetsiz” bir “ezeli rekabet” yok!
*
Türkiye’nin gelmiş geçmiş en kariyerli iki teknik direktörü...
Asla karşı karşıya gelemediler.
Asla, aynı ligde bulunmadılar.
Biri çıkarken, öbürü iniyordu.
Biri buradaysa...
Öbürü gidiyordu.
*
Ve Denizli, Süperlig’e çıktı.
Terim kalacak mı?
Nihayet rakip olacaklar mı...
Yoksa, gene kaderin tahterevallisi mi çalışacak?