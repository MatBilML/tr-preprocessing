*

Bu "dört kadın" meselesini beceremiyoruz biz!

*

Eşi "camide başı açık namaz" kılarak İslam Tarihi’ne geçen Başbakan’ın danışmanı, "türban çıkarmakla, don çıkarmanın" aynı şey olduğunu söylüyor.

"Beş tas has hoşaf" gibi, söylemesi zor bir isme sahip olan Dengir Mir Mehmet Fırat, türbanı tehlike olarak görenlerin "psikiyatra gitmesini" tavsiye ediyor.

Eski milli eğitim bakanı da, durdu durdu, Başbakanlık Konutu’nda şakır şakır "dansöz" oynatıldığını açıkladı.

*

(Erkeklerin kıvıra kıvıra bir hal olduğu başkentte "zenne oynatıldı" deseydi, anlardım ama... Dansöze şaştım hakikaten.)

*

Fethullah Gülen’in devamlı ağladığı televizyon kanalında, "kadınbudu" köftenin, ahlaka aykırı olduğu öne sürüldü.

Dilberdudağı desen...

Erotik.

*

Vezirparmağı, caiz bu arada.

*

Reşit olmadığı için ehliyet vermiyorlar, trafiğe sokmuyorlar ama, gerdeğe sokuyorlar kızlarımızı... Parayı bastırıp, torunu yaşındaki çocuğu, şehvetle koynuna alan sapık moruklara "damat" deniyor.

En yaygın şekilde işlenen, ancak en az cezalandırılan suç hangisi? Sopa...

Harem-selam, artık rutin.

*

Romantizm sembolü?

Gül’ümüz bile bıyıklı.

*

"İnsan topluluğu, kadın ve erkekten mürekkeptir... Kabil midir ki, bir parçasını ilerletelim, ötekini ihmal edelim de, kütle ilerleyebilsin?" diyen bir vizyonerin, devriminden arta kalanlar bunlar... Kadınlar Gününüz kutlu olsun.