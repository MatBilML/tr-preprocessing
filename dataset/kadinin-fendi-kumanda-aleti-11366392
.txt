*

Zapping aletinden bahsediyorum...

Erkekte mi?

Kadında mı?

*

"Dünyayı yöneten adam" Obama geliyor ya bugün Türkiye’ye... İşte o Obama’nın seçim gecesi evinde çekilmiş bir fotoğrafı var... Çoluk çocuk oturmuş, televizyonda sonuçları izliyorlar... Uzaktan kumanda aleti, first lady’nin elinde!

*

Höt zöt yapmayı erkeklik zanneden dangozların, kendine bile itiraf edemediği tartışılmaz gerçektir bu.

*

Bırak Beyaz Saray’ı... Onca ezilmeye, onca hor görülmeye rağmen, bizim varoşlarda bile uzaktan kumanda aleti kadınların elindedir. Kadın dizilerinin ezici üstünlüğü, oturma odası egemenliğinin kime ait olduğunun kanıtıdır.

*

Televizyondan korkmaları ondan.

Kadın görmesin istiyorlar...

*

O nedenle, meydanlara bıyıklı bıyıklı adamları toplayıp atıp tutuyorlar ama, televizyona çıkıp, rakipleriyle yüzleşmeye maçaları yetmiyor. O nedenle, getirin ülkenin en yürekli gazetecilerini sorsunlar diyemiyorlar da, yandaş medyayı diziyorlar karşılarına sepet gibi.

*

O nedenle, televizyonları denetleyen RTÜK’ün kasasını otogar imamına teslim ettiler. O nedenle, ceza kesme dairesinin başına takkeli hastabakıcıyı getirdiler. İyi servis yapsın diye, garsonu personel müdürü yaptılar. O nedenle, TRT’de mikrofondan fazla takunya var artık.

*

Çünkü...

İnanmayan rakamları incelesin.

Reyting tarihimizin hiçbir döneminde kadınların bu kadar fazla "ana haber bülteni" seyrettiği görülmemişti. Kadın uyandıkça, eriyor arkadaşlar... Televizyona ifrit olmaları ondan.