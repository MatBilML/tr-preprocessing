Neden “imdaaat adam öldürüyorlar” diye çığlık atılır?

Veya neden “yetişiiin adam öldürüyorlar” diye bağırılır?
*
Çünkü...

Kadın’sa kimseyi ırgalamaz.

Adam’sa yardıma koşulur!
*
O nedenle, filmlerimizde asla “imdaaat kadın öldürüyorlar” diye bi replik duyamazsınız.
*
Bakın, Gülşah öğretmen mesela... Peşine takılan manyaktan kurtulmak için çırpınmış, savcı’ya gitmiş, polis’e gitmiş, son çare valilik’ten medet ummuş, takma kafana en fazla ölürsün demişler. E öldü tabii.
*
Halbuki, önlem almazsanız, ben bu “adam”ı öldüreceğim deseydi, seferberlik ilan ederler, manyağa yakın koruma verirler, Gülşah da o manyağa verilen yakın koruma sayesinde şu anda yaşıyor olurdu.
*
Uydurmuyorum, örneği var.

Baltayla tehdit edilen, yalvar yakar koruma isteyen, verilmeyen, neticede delik deşik edilerek öldürülen kadıncağızın, göğsünden girip sırtından çıkan 26 santimlik bıçağa “sapı uzun gösteriyor, yoksa öldürücü değil” diye rapor verilirken... Kırk yılda bir “adam”ın biri, eşim beni ısırıyor diye 155’i aradı, kadını gözaltına alana kadar, başına bi şey gelmesin diye “adam”ı karakolda tuttular.
*
Son 10 yılda İstanbul’da şiddetten kurtarılan sadece bi kadın var.

Teyit etmek istiyorsanız, girin internete okuyun... Geçen haziran ayında, çelik yelekli özel harekât polislerinin düzenlediği operasyonla Mecidiyeköy’de bi kadını kurtardılar.

Cama çıkıp “imdaaat adam öldürüyorlar” diye bağırmıştı!

Kuru kuruya “imdaaat” deseydi, zabıta bile dönüp bakmazdı.
*
Bu memlekette...

Kadın’lar adam değildir.
*
Binlerce defa, kadın’ı doğradılar, kadın’ı yaktılar, kadın’ın gırtlağını kestiler şeklindeki nafile manşetleri yazmış biri olarak, iddia ediyorum ki... “Kadın”a şiddet kampanyalarının öznesi yanlıştır. Dövülmüş, ağzı burnu dağılmış kadın fotoğraflarıyla bir yere varılamaz, toplumun ilgisi çekilemez.
*
Eğer gerçekten hassasiyet yaratılmak isteniyorsa... “Koç gibi yiğit”in karısını öldürdüler, “aslan gibi delikanlı”nın annesini kestiler, “adam gibi adam”ın kızını katlettiler sloganlarını kullanmak lazımdır!