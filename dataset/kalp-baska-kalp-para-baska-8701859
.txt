Böyle dedi Başbakan.

*

Etkilendim hakikaten...

Belediye seçimlerinde İsmet İnönü’ye oy verecektim, vazgeçtim!

*

Aslına bakarsanız, Merkez Bankası’nın kasasındaki "dolar" miktarıyla övünen, adında Türk olan tesisleri "lira yerine dolarla" yabancıya satan, "paranın dini, imanı, milliyeti, ırkı, vatanı olmaz" diyen zihniyetin, Atatürklü parayı savunması sevindirici...

Ama yine de, paramızın üstünde Atatürk fotoğrafının bulunması, hepimizin Atatürkçü olduğu anlamına gelmiyor... Yakana Atatürk rozeti taktığında Atatürkçü olmadığın gibi, cüzdanında Atatürklü para taşıdığında da Atatürkçü olmuyorsun.

*

Peki ne yapacağız?

Kim Atatürkçü...

Kim değil...

Nasıl ayırt edeceğiz?

*

Madem laf paradan açıldı...

Tek yolu var!

*

Amerikan gururu Broadway’de başrol oynamış tek Türk... Fransa’da Fransızca, İngiltere’de İngilizce, yani Türkçe anlamayana anladığı dilden anlatmasını bilen, değerli sanatçımız Ali Poyrazoğlu, buldu o yolu... Diyor ki:

"Türk parasının sahte olup olmadığını anlamak için, ışığa tutarız... Eğer içinde Atatürk varsa, o para gerçektir. İçinde Atatürk yoksa, sahtedir. Ne mal olduğunu anlamak için, insanları da ışığa tutun... İçlerinde Atatürk yoksa, sahtedir... İçinden Atatürk geçmeyen insanlara paye vermeyin, iltifat etmeyin."