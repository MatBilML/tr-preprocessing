İmardan Sorumlu Bakan Ryu Matsumoto, tsunami bölgesini ziyaret etti. Bölgenin valisi kurtarma çalışmalarının başında bulunduğu için Bakan’ı karşılamaya geç geldi. Bakan sinirlendi. Vali’yi fırçaladı. Gazeteciler fırçalama anını görüntüledi. Bakan daha fena sinirlendi. “Bu olayı gizli tutmazsanız, hem sizin başınız yanar, hem de çalıştığınız gazete ve televizyonlar zarar görür, ona göre” diye tehdit etti. E tabii orası Japonya... Türkiye’ye benzemediği için, söz konusu haber haşırt diye yayınlandı. İnsan içine çıkamaz hale gelen İmardan Sorumlu Bakan “en başta depremzedeler, herkesten özür dilerim” dedi, istifa etti.

(Bilahare... Ekonomi, Savunma, Enerji bakanları ve Japonya Başbakanı istifa etti.)

Van’da deprem oldu.
Şehircilikten Sorumlu Bakan Erdoğan Bayraktar, enkaz bölgesini ziyaret etti. “Bugün itibariyle en güvenilir yer Van’dır, fay kırıldı, enerjisi boşaldı, binalara girilebilir, büyük depremin olduğu yerde bir daha deprem olmaz, dünyada bunun örneği görülmemiştir” dedi.

(Bilahare... Trabzon’a gidip, Trabzonspor’un bayramlaşma törenine katıldı, “Trabzonspor olarak durumumuz çok iyi, moralimiz düzeliyor, futbolcularımızın hepsini alnından öpüyorum, biz biriz, bütünüz, Allah kazalardan belalardan felaketlerden korur” dedi.)

Van’da gene deprem oldu.
Japon öldü.

Bilahare...
Bizim Bakan Fransa’ya geçti.