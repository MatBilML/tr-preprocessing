Palayla saldırırsan, bırakıyorlar.
*
Şaka gibi di mi.
*
Anlatayım ben size şakayıkaranfili.
*
Antalya, Expo 2016 Botanik Fuarı’na ev sahipliği yapacak. “Sembol çiçek” seçmek gerekiyor. Bilimsel bir yol izleniyor. Akdeniz Üniversitesi Ziraat Fakültesi Bahçe Bitkileri Bölümü’nden Profesör İbrahim Baktır, Peyzaj Mimarlığı Bölümü’nden Profesör Sibel Mansuroğlu gibi yetkin isimlerden kurul oluşturuluyor. Altı aday belirleniyor. Karanfil, kardelen, papatya, püren, iris ve nergis... Halkoylamasına sunulacak.
*
Tarım Bakanlığı aday çiçekleri inceliyor, dördünü eliyor, karanfille papatyayı bırakıyor, şakayık ve menekşeyi ilave ediyor. Biliminsanları ayağa kalkıyor. Şakayık nerden çıktı? Antalya’yla alakası yok. Hatta, Türkiye’yle bile pek alakası yok. Resmen Çin’in sembolü... Peki, Antalya’da yetişmez mi? Yetiştiren yok. İlla yetiştireceğim dersen, zorlamayla belki yetiştirebilirsin ama, nisanda yetiştirmen imkânsız. Fuar nisanda yapılacak. İklim itibariyle en geç bir haftada kurur, rezil-i rüsva olunur.
*
Neyse...
İnternetten halkoylaması yapılıyor. Karanfil açık ara birinci geliyor, öbürlerine fark atıyor. Çok normal. Çünkü hem Antalya’nın hem Türkiye’nin çiçeği karanfil... Sırf Antalya’dan senede 450 milyon dal karanfil ihraç ediliyor. Çiçekçiliğimizin bir numarası... Bu fuar sayesinde tescillenecek, Türkiye’yle özdeşleşecek.
*
Ve, Tarım Bakanımız basın toplantısı düzenliyor, sembol çiçeğimizi açıklıyor... Şakayık!
*
Halkoylamasıymış, demokrasiymiş, bilimmiş filan, hikâyedir... AKP budur.
*
Konu ne olursa olsun.
Senin ne düşündüğünün...
Evrensel değerlerin, kanıtlanmış gerçeklerin önemi yoktur.
Onun canı nasıl isterse, odur.