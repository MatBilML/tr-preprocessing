Siyah-beyaz filmdiler.
Seneler evvel öldüler.
*
Kenan Evren’le...
Yaşıttılar.
1917’de doğmuşlardı.
*
Susan Hayward.
38 sene oldu
rahmetli olalı.
Kenan Evren’le yaşıttı.
*
Gregory Peck.
Glenn Ford.
Ay farkıyla büyük.
Rita Hayword...
Bir yaş küçüktü.
*
Nat King Cole, 2 yaş.
Yul Brynner, 3 yaş.
Deborah Kerr, 4 yaş.
Ava Gardner...
5 yaş küçüktü.
Alayı sizlere ömür.
*
Marilyn Monroe.
36’sında gitti.
Kenan Evren’den 10 yaş küçüktü abi.
*
E insan merak ediyor tabii, çocukların yaşını büyütüp darağacına gönderen Kenan Evren, 95 yaşına kadar nasıl “turp gibi” gelebildi?
*
Her sabah...
7’de kalkar.
1 saat sahilde yürür.
Duş filan, 9’da kahvaltıya oturur.
5 adet zeytin.
Siyah-yeşil karışık.
1 dilim ekmek.
Kızarmış, kepekli.
Yağsız peynir.
3-4 çeşit reçel.
Çok az bal.
Evine tereyağı girmez.
1 salatalık, 1 domates.
1 bardak çay, şekersiz.
Üstüne, 3 kayısı.
Günkurusu olacak.
6 badem, 6 fındık.
3 adet de ceviz.
Saat tam 12’de...
Öğle yemeği.
Titizdir.
1 dakka şaşmaz.
Sadece beyaz et.
Balık veya tavuk.
Kırmızı et?
Kırk yılda bir.
Zeytinyağlı sebze.
Ve, salata.
Bol su.
Yemek bitince...
Öğle uykusu.
En az 1 saat kestirir.
Kalkar... Meyve.
Mevsimine göre.
Veya, tatlı.
Hamur değil ama.
İlla sütlü tatlı.
Dondurma da olabilir.
Fakat çikolatasız.
16.00... Çay saati.
2 adet ev kurabiyesi.
Akşam yemeği?
Kışın, tam 18.30’da.
Yazın, tam 19.30’da.
Önce çorba.
Bazen börek.
Kesin, zeytinyağlı sebze.
Ardından ana yemek.
Balık veya tavuk.
En son, meyve.
Alkol yok.
Sigara yok.
Bol su.
*
Bunları anlattığında...
Henüz 85’indeydi.
*
Karatay diyeti filan...
Hikâye yani.
*
“Kilom hep aynı, sabit tutacaksın, 12 Eylül 1980’de 74-75 kiloydum, şimdi de 74-75 kiloyum, o nedenle 20 sene evvelki elbiselerimi bile giyebiliyorum” demişti.
*
Ha bi de şunu demişti...
*
“İhtilal yaptığımda, ahali elimi öpmek için otomobilimin önüne yatıyordu, Allah sana uzun ömür versin, benim ömrümden sana versin diye dua ediyordu, sağlığımı onlara borçluyum.”