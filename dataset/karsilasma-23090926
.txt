bakışları ürkek ve tedirgindi
kaçamak tebessüm yüzünde belirdi
ne yapacağını kestiremedi
selam vermek zorunda hissetti
ama, önce etrafı inceledi
kimsenin fark etmemesini diledi
kararsızca birkaç adım ilerledi
usulca “merhaba” dedi
sanırım hayatından bir on yıl yedi!
elimi uzattım
otuz yıllık silah arkadaşım, çekindi
sonra, mecburen kabul etti
gizlemeye çalıştığı titreyen elleriydi
hal hatır sordum
cevap vermekte zorlandı, gergindi
uğradığım haksızlığı ve tertibi...
dinlemek bile istemedi
konuyu hemen değiştirdi
işlerinin yoğunluğundan bahsetti
artık gideyim der gibiydi
“meşgul etmeyeyim” dedim...
sevindi
alnında biriken damlacıkları sildi
ter damlacıklarını...
bir geçmiş olsun bile diyemedi
hızlı adımlarla orayı terk etti
arkasından uzuuun uzun baktım
hayal kırıklığım...
arkadaşımın yitirdiği kişiliğiydi
dostluğumuz, korkusuna yenilmişti
ve bu, hasdal’dan hastaneye son sevkimdi, ertesi gün durak silivri’ydi
İnanın, ne hasdal, ne silivri...
beni bu kadar üzemedi
*
Bir amiral, yazıp göndermiş bunu.
Başlığı, “Karşılaşma...”
*
Hani, PKK’lılar nasıl çekilecek, askerle “karşılaşırlarsa” ne olacak filan deniyor ya... Sıkmayın canınızı, işin en kolay tarafı o... Arkadaşına bunları yapan, PKK’lıya haydi haydi yüzünü çevirir, olur biter.