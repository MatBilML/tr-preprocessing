Kasım 2007
Almanya’da Dersim Konferansı düzenlendi. Dersim “soykırım”ını anma günü tespit edildi.
Kasım 2008
Avrupa Parlamentosu’nda Dersim “soykırım”ı toplantısı düzenlendi. DTP milletvekilleriyle beraber, Bremen mızıkacıları da oradaydı... Bremen Üniversitesi’nden Profesör Ronald Mönch denilen arkadaş “Mustafa Kemal yaşasaydı, bugün savaş suçlusu olarak yargılanırdı” dedi.
Kasım 2009
Avrupa Parlamentosu’nda gene Dersim “soykırım”ı toplantısı düzenlendi. Yahudi soykırımından farkı olmadığı, Ermeni soykırımıyla aynı olduğu belirtildi. “Tarihle yüzleşme” sloganı ilk kez orada ortaya atıldı. Hatta, Atatürk’ün emriyle Atatürk’ün kızı tarafından “soykırım” yapıldı, “Kemalizm’le yüzleşilmeli” denildi. Seyid Rıza için anıt mezar istendi.
Kasım 2009
Kemal Kılıçdaroğlu, Dersim isyanıyla PKK arasında benzerlik kuran CHP Genel Başkan Yardımcısı Onur Öymen’i derhal istifaya davet etti, gereğini yap dedi. CHP Genel Başkanı olur olmaz, derhal, Onur Öymen’in isminin üstünü çizdi, gereğini yaparak, Onur Öymen’in yerine “Dersim kırımdır, insanlığa karşı en ağır suç eylemidir” diyen Hüseyin Aygün’ü milletvekili yaptı. Hüseyin Aygün milletvekili olur olmaz gereğini yaptı, “Dersim katliamının sorumlusu CHP’dir” dedi. Kılıçdaroğlu, gereğini yaptı, ebelek gübelek dedi.
Kasım 2009
Cumhurbaşkanı, Tunceli’ye gitti, “Dersim’e hoşgeldiniz” pankartıyla karşılandı, kendisine Avrupa Dersim Dernekleri Federasyonu Başkanı’nın mektubu verildi. Özür işi ilk kez orada çıktı. Mektupta “Dersim özür bekliyor” deniyordu. Cumhurbaşkanı meseleyle derhal ilgileneceğini söyledi.
Kasım 2010
Almanya’da Berlin Eyalet Parlamentosu’nda “Dersim Katliamını Uluslararası Yargıya Götürme Konferansı” düzenlendi. Sonuç bildirgesinde, yargı yolu izlenmesi, “soykırım” olarak adlandırılması, toprak-tapu gibi hakların iadesi, tazminat ödenmesi istendi.
Kasım 2011
Malum...
Kasımpatı’dır bu.
Kriz’antem de denir.
Ha gayret.