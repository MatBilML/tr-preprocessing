*

Tanırdım...

En son 3 trilyonu kalmıştı.

Adı lazım değil, "en yüksek faiz ödeyen banka"ya yatırdı o 3 trilyonu.

Banka battı.

Allem etti, kallem etti, faizi kaybetti ama, anaparayı kurtardı...

Götürdü, bir başka "en yüksek faiz ödeyen banka"ya yatırdı.

O banka da battı.

Sonra bi daha...

Sonra bi daha...

Sonra bi daha...

Cebinde kalan son 3 trilyon lirayı, tamı tamına 5 kez "en yüksek faiz veren banka"ya yatırdı; 5 bankaya da devlet el koydu. En sonuncusunda anaparayı da kurtaramadı.

*

Sürmeneli’ydi...

Furdi furdi, furuldi yani.

*

"Hepimizin ders alması gereken bir öyküdür bu" demek isterdim...

Diyemiyorum.

Çünkü "hepimiz ders almadığımız için yaşanıyor bu öykü"ler.

*

Banker Kastelli.

Banker Bako.

Banker Servet.

Banker Bahar.

Alın terinin "sahte cennet" yaratan faiz yalanına yenildiği yıllardı, o yıllar.

*

Ve, bugün...

Dünyanın en yüksek faizini veren adam, dünyanın en yüksek faizini veren ülkede, intihar etti!

Benzetmek gibi olmasın...

Sonu bellidir ülkenin.