*
Türk-İş, DİSK, Hak-İş...
KESK, Kamu-Sen, TESK...
Hükümeti protesto etti.
Genel kurula katılmadı.
*
Bi tek Kazım katıldı...
Emekliler Derneği Başkanı.
*
Kürsüye çıkan Kazım, açtı ağzını yumdu gözünü, çok sert bir konuşma yaptı... “Emekliler mahvoldu, fatura ödeyecek takatimiz kalmadı, açlık sınırının altındayız, çocuklarımıza muhtaç duruma düştük, hayatımız boyunca bu kadar kötü durumda olmamıştık, utanıyoruz” dedi.
*
Çalışma Bakanı’yla Maliye Bakanı, Kazım’ın gözüne bile bakamadılar...�
Yüzlerini öne eğdiler.
*
Sonra?
Oylama yapıldı...
Kazım, SGK Yönetimi’ne seçildi.
Kazım’a 4 bin 500 lira maaş bağlandı.
*
Sonra?
Emekli zammı açıklandı.
60 lira.
*
Sonra?
Televizyonlarda “En mutlu emekli” başlığıyla verilen haberi izlemişsinizdir mutlaka... Bizim Kazım, bir buket çiçek yaptırdı, Başbakan’a gitti, “Bize müjde verdiniz, sağolunuz varolunuz, iyi ki varsınız” diyerek, saygılarını sundu... Başbakan, esas duruşta bekleyen Kazım’a baktı, “İyi ki sizler de varsınız” dedi...
Kazım’ın duygulandığı görüldü.
*
İyi ki var hakikaten Kazım.
Her hükümete lazım.
Yoksa bu “paragöz” ve “nankör” emeklilere yaranmak mümkün değil yani.