“Bunlar koyun güdemez.”
“Bunlar kaz güdemez.”
“Bırak davarı, koyun güdemez.”
¡
Alışığız... Davar, kaz, koyun.
¡
En son çıktı, ne dedi?
“Bunlar keçi güdemez.”
¡
“Hayırdır inşallah, güzel güzel koyunduk, niye keçi olduk durup dururken” dememize kalmadı ki, anlaşıldı... Meğer, keçiyle aynı torbaya koymuşlar bizi.
¡
Torba Yasa’ya...
¡
İşçi hakları.
Keçi hakları.
Aynı torbada.
¡
Oraya buraya saçılmayalım, yanlış patikalara sapmayalım diye, nizam intizam getiriyor torba... Bir maddesiyle keçilere ormanda yürüme özgürlüğü veriyor, öbür maddesiyle işçilerin sokakta yürüme özgürlüğünü alıyor mesela... Ki, sürüden ayrılmayalım.
¡
O nedenle, bizler sıcacık oturma odamızda pijamayla dizi seyrederken, bizim haklarımızı savundukları için, Ankara’nın ayazında gözüne gaz sıkılan, coplanan, tazyikli su püskürtülerek yerlerde sürüklenen sendikacılar ne olmuş oluyor böylece... Günah keçisi.
¡
Hayır, bi şey değil, hastalanıp keçi gribi olacaklar başımıza.
¡
Aslına bakarsanız, nereye çekersen oraya gitmek lazım, kafamıza geçirilen torbaya keçi gibi inat etmemek lazım... Çünkü, Adalet Bakanlığı’nın gardiyan eğitim merkezi nerede? Keçiören’de! Uyarmadın demeyin, kimvurduya giderseniz, Adli Tıp Kurumu da Keçiören’de.
¡
Laf olsun torba dolsun değil haliyle, sadece keçilere özgürlük yok o torbada... Keriz miyim niye vergi vereyim diyerek devlete borç takan uyanık patronlara, salak mıyım niye elektrik-su parasını ödeyeyim diyen sahtekâr vatandaşa, disiplin suçuyla okuldan atılana af getiriyor. Dağlar kadar zararı olan KİT’lerin müdürlerine yüzde 200 zam; Ferrari’yle gezen artiste, 5 milyon Euro’ya transfer olan futbolcuya sosyal güvence getiriyor. Aynı zamanda, memura bu maaşla ev bile kiralanmıyor ama, memuru düğün sandalyesi gibi kiralamak mümkün hale geliyor. Gençleri koruyoruz ayaklarıyla içki satışı ufak ufak yasaklanırken, derelerin üstüne, sit alanlarının üstüne santral mantral kurulmasına yasal izin çıkıyor.
¡
E ilave et keçileri...
Öğretmen sığmadı tabii.
¡
Elin ağzı torba değil, büzemiyorsun... Vay efendim neymiş, “Keçileri bile torbaya koymuşlar ama, kadro bekleyen 70 bin öğretmeni sokuşturamamışlar mı” filan, mesaj yağdırıyorlar.
¡
Kardeşim!
“Milli” eğitimde çalışıyorum diye havaya giriyorsun ama, milli misin?
¡
Küçümsediğin keçi, milli.
¡
Devletimiz tarafından “milli” olarak tescil edilip, Resmi Gazete’de yayımlanan, Anadolu mandası, sarı öküz, Sivas kangalı, Denizli horozu, Sinop tavuğu, Van kedisi, Bursa ipekböceği, Karaman’ın koyunu gibi “milli” o... Ankara keçisi!
¡
Sen kelaynak gibisin.
Tescil edilmedin henüz.
¡
Hem zaten, bana niye mesaj atıyorsun, torba mı benim mesaj kutum... Madem keçiyi kıskanıyorsun, Milli Eğitim Bakanı’na mesaj at, sana Abdurrahman Çelebi yasası çıkarsın.
¡
Üstelik, keçi deyip geçme, daha geçenlerde İçişleri Bakanlığımız açıkladı, son nüfus sayımındaki doğum günü tespitlerine göre, Türkiye’de en kalabalık burç hangisiymiş?
¡
Oğlak...
¡
Şaka bir yana, ölü poposuna pamuk tıkar gibi, tuttuklarını tıktıkları için, dünya rekoru bu torba... Bırak içeriğini, sadece başlığı bile 612 kelimeden oluşuyor.
¡
İki sayfa tutan 612 kelimeyi yazarım yazmasına ama, hazır nizam intizam sağlanmışken, tatil günü keçileri kaçırmanın âlemi yok herhalde...