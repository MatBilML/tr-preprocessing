*

Orijinal adı, untraceable...
Türkçesi “izi bulunamaz!”

*

İnternet suçlarını araştıran FBI uzmanları, orayı burayı tıklarken, “killwithme.com” isimli bir adres görürler... Yani, “benimleöldür.com”

*
Açarlar adresi, gözlerine inanamazlar... Sapığın biri, düzenek kurmuş, fare tuzağına küçük bir kedi yavrusu bağlamış, karşısına da kamera koymuş, naklen yayınlıyor... İşin vahim tarafı, ekrana bir de sayaç koymuş, tıklandıkça sayı artıyor, hedef olarak gösterilen sayıya ulaşıldığında, düzenek devreye girecek, miyav miyavyardım isteyen kedi ölecek!

*

FBI uzmanları tüm teknolojik imkânlarını seferber ediyor, çırpınıyor, nafile, nereden yayın yapıldığını bulamıyorlar... Sayaç çalışıyor! Tıklayan, arkadaşına haber veriyor, o da tıklıyor, tıklayan tıklayana... Neticede, hedef sayıya ulaşılıyor, kedicik canlı yayında ölüyor.

*

Herkes şokta... “benimleöldür.com” adresi, kendi kendine kapanıyor.

*

Kısa süre sonra, şak, tekrar faaliyete geçiyor, bu sefer daha korkunç... Çünkü, bu sefer, dev bir akvaryum, su dolu, ortasında sandalye, sandalyenin üzerinde eli ayağı bağlanmış bir insan, bütün vücudu suyun içinde, sadece kafası suyun dışında... Nefes alıyor, yardım istiyor.

*

Sapık, yine bir canlı yayın düzeneği kurmuş... Akvaryumun dışında asit tankları var, hortumlarla akvaryuma bağlanmış, sayaç çalışıyor, tıklanma sayısı arttıkça akvaryumun içine asit pompalanıyor, kurbanın vücudu yavaş yavaş eriyor, hedef sayıya ulaşıldığında ölecek!

*

FBI uzmanları, çaresiz... Arıyorlar, tarıyorlar, nereden yayın yapıldığını bulamıyorlar. Televizyona çıkıp “Sakın şu adresi tıklamayın” deseler, biliyorlar ki, duymayan da duyacak, tıklamayan da tıklayacak... İnsanoğlunun doğasındaki “vahşi merak” tetiklenecek.

*

Sayaç çalışıyor... Hatta, bu sefer kedicikten çok daha hızlı çalışıyor. Maalesef, internetin inanılmaz yayılma gücü devreye girmiş, iş işten geçmiş, duyan, öğrenen artmış, dolayısıyla tıklayan sayısı çığ gibi... Kurban, canlı yayında, bağıra bağıra eriyor, can veriyor.

*

Tıklayan hiç kimse o insan ölsün istemiyor... Ama, tıkladıkça öldürüyor.

*

Cinayete ortak oluyor.

*

Film tabii bu...
Sonunda tatlıya bağlanıyor.

*

Peki ya, gerçek hayat?

*

Adı bende saklı bir okurum, yaşanan korkunç olayı Türkiye’nin yüzüne vurmak için, olağanüstü zeki, olağanüstü sarsıcı bir iş yapmış...

*

33 saniyelik bir görüntünün başlığına, “Nesrin Baytok Deniz Baykal skandal video” yazmış ve paylaşım sitesi youtube’a koymuş...

*

“Türk insanı böyle şeyleri seviyor” diyor ve skoru veriyor, “18 saat içinde 79 bin kişi izledi.”

*

Ne var videoda?

Kedisi!

*

Evet...

Kedisini kameraya almış, sonra da, insanoğlunun vahşi merakını test etmek için, üzerine “Nesrin Baytok Deniz Baykal skandal video” yazarak, gerçekmiş gibi youtube’a koymuş.

*

Tıklayanlar sel gibi!

*

Ben bu yazıyı kaleme alırken, tıklayanların sayısı 120 bini geçmişti iyi mi.

*

Demem o ki...
O videodaki kimdir?
Montaj mıdır?
Hiç önemi yok aslında...

*

Sapık, düzeneği kurdu.
Başlığı attı...
“Benimle öldür” dedi.

*

Herkes birbirine ahlak dersi veriyor ama... Cinayete ortağız.