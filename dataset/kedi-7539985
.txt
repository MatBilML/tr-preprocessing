Zeki Alasya, mahallenin bitirimi Metin Akpınar’ın kız kardeşine musallat oluyor, geceleri gizli gizli çatılarda dolaşıyordu.

Tıkır tıkır sesler duyulunca, komşular endişeleniyordu. Çünkü "Kasımpaşa Canavarı" diye bir şehir efsanesi var... Ahali "acaba o mu" diye korkuya kapılınca, Metin Akpınar, karizmasını çizdirmemek için hep şu lafı ediyordu:

"Kedidir o, kedi..."

*

Talabani, bizim Başbakan’a cevaben "kedi bile teslim etmem" deyince, bu geldi aklıma, her nedense.

*

Neyse...

Mesaj yağıyor telefonuma:

"Bu gece saat 21.30’da şehitlerimizin anısına, lambaları söndüreceğiz."

Çevirdim numarayı, aradım Duhok’taki arkadaşımı...

- Lambalar yanıyor mu?

- Yanıyor.

- Elektriğiniz var yani?

- Var.

Burada millet, çaresizlikten, lambalarını söndürüyor... Oradakiler, Türkiye’nin verdiği elektrikle aydınlanıyor. Hálá.

*

Telekom’un üç tane kablosu koptu diye, ortalığı ayağa kaldırdılar, grevdeki işçilerimize "terörist" muamelesi yaptılar, utanmadan... Barzani’ye elektrik veriyoruz, kablolar sapasağlam, çıt yok!

*

Üstelik...

Hakkári’deki saldırıdan sonra nereleri bombalıyor topçumuz?

Duhok kırsalını.

Niye?

Duhok’a kaçıyorlar çünkü.

Bitmedi...

Duhok’ta üniversite var. Binalarını, yollarını, kanalizasyonunu biz yaptık. ÖSS’yi kazanamayan bölge gençleri, bu üniversiteye kabul ediliyor. Sınavsız. Yurtlarında barınmaları sağlanıyor. Ücretsiz. Üstüne de, 200’er dolar harçlık veriliyor.

Elektriği kimden?

Bizden.

*

Veya şöyle bakalım...

Kaç şehit verdik 23 yılda?

1 tugay.

Ortalamasına bakarsan, 23 yılda, her ay 16 şehit vermişiz.

Bu ay?

32.

Şırnak ve İzmir’de katledilen sivil vatandaşlarımızı ekle...

45.

23 yıl ortalamasının 3 katı.

Ne deniyor hálá?

"Gerekirse..."

*

Anlaşılıyor ki, 5 Kasım’da Bush ile görüşmeden, gerekip gerekmediğini bilemeyeceğiz!

Peki....

Kasım’da hava nasıl orada?

Eksi 15.

Aralık’a kalırsa...

Eksi 21.

Kar kalınlığı 2 ila 5 metre.

*

5 Kasım’dan sonra harekátı bilmem ama, güzel güzel ski yaparsın oralarda anca, ski.

*

Onun için, takırtı falan duyduğunuzda geceleri, sakın endişelenmeyin boşuna...

Kedidir o, kedi.