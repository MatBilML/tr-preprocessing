1993... Kenan Evren’in yağlıboya tablosu, Kenan Evren Lisesi Vakfı’nın gecesinde açık arttırmayla satıldı, 10 bin lirayla başladı, arttıran arttırana... 110 milyon liraya Koç Grubu’nda kaldı.
1993... Kenan Evren, Marmaris’te sergi açtı, bi tablosu 500 milyon liraya Nuh Çimento tarafından satın alındı. Ancak, Nuh Çimento hangi tabloyu satın aldığını bilmiyordu, hatta, sergiyi bile gezmediler, tabloları görmediler! Kenan Evren’in röportajda anlattığına göre “hangisini isterseniz, onu verin” dediler. Kenan Evren de “anne sevgisi” isimli tablosunu verdi. Kenan Evren “o kadar para etmediğini ben de biliyordum ama, ne yapayım, sanatsever, hayırsever insanlar işte” dedi.
1997... Kenan Evren, Ankara’da sergi açtı, “hamamda kızlar” isimli tablosu, kimliği açıklanmayan bi müteahhit tarafından 600 milyon liraya satın alındı. Kenan Evren’in “hamamda kızlar”ı Hürriyet’in tatil ekinde yayınlanan “bayram hamamları” fotoğrafından arakladığı iddia edildi. Kenan Evren “ne yapsaydım yani, kızları hamama götürüp, öyle mi resim yapsaydım” dedi.
1998... Kenan Evren’in “Denizli horozu” isimli tablosu, Denizli’de açık arttırmayla satıldı, Denizlili tekstilciler, sanayiciler kıyasıya kapıştı, 100 milyon lirayla başladı, 10 milyar liraya turizmci’de kaldı.
1998... Kenan Evren’in “Atatürk” isimli yağlıboya tablosu, Cumhuriyet Balosu’nda açık arttırmayla satıldı. Cumhurbaşkanı Demirel’in de katıldığı görkemli gecede, seçkin davetliler vuruştu, 250 milyon liradan başladı, 105 milyar liraya Ali Balkaner’de kaldı. Ali Balkaner, Evren’in tablosunu Demirel’e hediye etti!
1998... 105 milyar liralık fiyat, Kenan Evren’i “yaşayan en pahalı Türk ressamı” yapmıştı. Kenan Evren “en yüksek ikinci fiyata satılan tablom oldu” dedi. Demek ki, 105 milyardan daha pahalı tablosu vardı. Ama, o tablonun kim tarafından satın alındığını açıklamadı.
1998... Bilahare, en yüksek fiyata satılan tablonun hangisi olduğu ortaya çıktı. Kültür Bakanlığı Resim Heykel Müzesi, Kenan Evren’in “begonvilli duvar” tablosunu 300 milyar liraya satın almıştı iyi mi!
1999... Kenan Evren, Playboy’a çıplak poz veren, dünya şampiyonu Alman buz patenci Katarina Witt’in tablosunu yaptı. “Şelale altında bir güzel” isimli tablosu için “belki sürpriz yapıp bi sergimde gösteririm ama, kaç milyar verirlerse versinler, satmam” dedi.
*
2001... Kenan Evren, İzmir’deki sergisini iptal etti. “Ekonomik kriz var, benim tablolarım en aşağı 20 milyar lira, bu ortamda kimse gelip de tablo almaz” dedi.
2001... Haklıydı netekim! Fiyatlar gevşemişti. Ankara’da sergi açtı, “sigara içen ihtiyar” tablosu, anca 1 milyar 300 milyon liraya Halis Toprak tarafından alındı.
2002... İstanbul’da sergi açtı, “asla satmam, belki gösteririm” dediği, Katarina Witt tablosunu satışa çıkardı. 10 milyar etiket koydu. Alıcı çıkmadı. Elinde kaldı.
2003... İstanbul’da sergi açtı, yağlıboya tabloları, ıkına sıkına 1 milyara alıcı bulabildi. Suluboyaların yüzüne bile bakan olmadı. Getirdiği gibi geri götürdü.
2005... TMSF, batık bankacı Ali Balkaner’in haczedilen mallarını sattı. Aralarında, Kenan Evren’in “portre” isimli tablosu da vardı. Verile verile, 600 lira verildi.
2006... Türk Lirası’ndan sıfırlar atılmıştı. Evren’in sıfırları ise, daha hızlı erimişti. İzmir’de sergi açtı, bin lira etiket koyduğu tabloları, 500 liraya zorla gitti.
2007... Kenan Evren’in yakın dostu Mustafa Deliveli’ye hediye ettiği ve Lidya Oteli’nin borçlarından ötürü el konulan “orman”, “ağaç” ve “sazlıklı göl” isimli tabloları, icra yoluyla satışa sunuldu. 3’üne birden istene istene toplam 5 bin lira istendi. Alıcı çıkmadı. Fiyat indirildi. Gene alıcı çıkmadı.
2009... Cumhurbaşkanlığı, Çankaya Köşkü’nde sergilemek üzere, portresi bulunmayan eski cumhurbaşkanlarının yağlıboya tablosunu yaptırmak istedi, Mimar Sinan Güzel Sanatlar Üniversitesi’ne başvurdu. “Yaşayan en pahalı ressam” Kenan Evren’in tablosunu yapacak ressam bulunamadı! Üniversite Senatosu’nun kararını nazik bi dille açıklayan rektör, “bizden mezun hiçbir ressam, Kenan Evren’in tablosunu yapmaz” dedi.
2010... Kenan Evren’in Akbank Kültür Sanat Eğitim Merkezi tarafından 1993’te kuşekâğıda bastırılan Kenan Evren Resim Sergisi Kataloğu, internette sadece 14 liraya satışa sunuldu. Kimse almadı.
2011... Kenan Evren’in İş Bankası tarafından 1994’te kuşekâğıda bastırılan Kenan Evren Resim Sergisi Kataloğu, internette 5 liraya satışa sunuldu, 5 lira! Kimse almadı.
*
2014... Yargılanıyor.
*
Tayyip Erdoğan, Çankaya’ya çıkınca Kenan Evren’in yetkilerini kullanacak filan deniyor ya... “Kenan Evren yetkileri” işte budur.
*
Güç ondayken...
Arttıran arttırana.
Devran dönünce...
Sıfır lira!
*
Her çıkışın bir inişi vardır. Siz bakmayın köşke çıkmaya niyet etmesine... Kendisi de biliyor, Tayyip Erdoğan açısından çoktaan yokuş aşağı başlamıştır.