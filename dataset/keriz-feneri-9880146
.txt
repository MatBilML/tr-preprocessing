Apaçık.

*

Alman savcının tespitlerine göre...

Deniz Feneri paraları nereye verdi?

Kanal 7.

Kim yedi?

Kanal yedi.

*

Alman polisi, Deniz Feneri’ni bağış dolandırıcılığından yakalıyor... Bizim polisin bağışları komple Deniz Feneri’ne verilmiş, bizim polisin haberi yok.

*

(Bu arada...

Emniyet Genel Müdürü’nün adı ne?

Oğuz Kağan.

Takunyalılar "din, iman"la ahaliyi soyarken, kimi yakalıyor Oğuz Kağan?

Ergenekon!)

*

Alman milletvekilleri, "Buradaki Deniz Feneri sizin milleti soyuyor" diye, bizim basına haber gönderiyor... Bizim basın, bizim milletvekilleri uyuyor mu diye bakıyor ki, bizim TBMM’nin mutfağı, tabağı çanağı filan "buradaki Deniz Feneri"ne bağışlanmış, bizim basının haberi yok!

*

Cumhur’un soyulduğu ortaya çıkınca, Cumhurbaşkanı’na soruluyor, "Ben o işlere karışmam" diyor... Ama az kurcalanınca, o işlere karışmayan Cumhurbaşkanı’nın Dışişleri konutunda tadilat yaparken, koltuğu masayı Deniz Feneri’ne verdiği anlaşılıyor.

*

Mehmetçik Vakfı’na sağlanmayan avantajlar AKP tarafından Deniz Feneri’ne sağlanıyor; Deniz Feneri bu avantajla Kızılay’ın yerine geçiyor; yetmiyor, Deniz Feneri’ne ’’TBMM Üstün Hizmet Madalyası’’ veriliyor... Sonra ne oluyor? Kızılay, Başbakan’a madalya veriyor!

*

E hal böyleyken...

Başbakan haklı olarak ne diyor?

"Gözleri var, görmezler!"