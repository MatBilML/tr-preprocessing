*
Sharon Stone’un, “Parayı bastırın, isterseniz gideyim Kandil’de açayım” dediği iddia ediliyor.
*
Rambo yeni filmini Kato Dağı’nda çekecekmiş bu arada, Sitivın Şipilbörg söyledi, Bucak Aşireti’yle vuruşacakmış, Emine Ayna’yı da Nikol Kidmın canlandıracakmış... Deni Devito’ya tak bıyığı, olsun sana Barzani... Betmen de aslında Batmanlıymış meğer, Atatürk döneminde ismini zorla değiştirmişler, Kürtçe Batman’ı Türkçe Betmen yapmışlar. Hatta, Antonyo Banderas bunu duyunca fena sinirlenmiş, Sarı Zeybek rolünü oynamayı reddetmiş.
*
Hollywood’a pek meraklı bu arkadaşlar... Rabırt Deniro’yla iftar yapmışlardı Niyork’ta... Ancelina Coli’yi kadın kolları toplantısına davet etmişlerdi. Först leydi’nin türbanını Sofiya Loren’in eşarbına benzetme yarışı vardı bi ara... Fifti sent’i ramazan şenliklerine getireceklerdi ama, “70 sente muhtaçtık, düşe düşe fifti sent’e mi düştük” derler diye, vazgeçtiler. Onun yerine, rahmetli Maykıl Ceksin’ın Müslüman olduğunu açıkladılar. Madonna’nın konsere Fatiha okuyarak çıktığını ise, bizim gazete ortaya çıkardı.
*
Ahali desen, çoğunluğu, Antoni Kuin’i Hazreti Hamza sanıyor zaten.
*
“Yoksul büyüdüm, otomobilimiz yoktu, Küçük Tayyip okula yaya giderdi, ayakkabılarımın altı delik deşikti, yağmurda kışta sıcakta ayaklarımın kızardığını bilirdim.”
*
Ne bu?
Raj Kapoor.
Bollywood açılımı...
*
Ya Apo?
Evde tek başına.
Yaramaz, sevimli çocuk.
*
Uzatmayayım.
Koyun haritayı Kevın Kostnır’ın önüne, Bingöl’ü göstersin, sözüm söz, Şirek’teki eşek gibi anıra anıra gezerim...
 Ha, silahlı mücadeleyi bırakıp, teröristleri gülmekten öldürmeye karar verdiyseniz, orasını bilemem tabii.