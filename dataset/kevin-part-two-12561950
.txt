*
Açılım filmi bu.
Oscar aday adayı.
Güneşi Gördüm...
*
Peki, ahali nasıl görecek?
*
Kağızman’da çekildi...
Kağızman’da sinema yok.
*
Şırnak’ta yok.
Bitlis’te yok.
Tunceli’de yok.
Ağrı’da yok.
Ardahan’da yok.
Iğdır’da yok.
Siirt’te açıldı güya, minibüs kadar... Kilis’te arada sırada seyyar kuruluyor... “Sinema salonu var” denilen şehirler ise, halk eğitim merkezlerindeki göstermelik küçük birer oda... “Nerde?” diye sorsan, vatandaşın haberi yok.
*
Güroymak mesela...
Kürtçe “Norşin” yapıldı.
Bütün sorunlar bitti!
Aferin de... Hani sinema?
*
(Güneşi Gördüm’ün yönetmeni Mahsun Kırmızıgül veya... Asıl adı, Abdullah Bazencir... İster misin, onun ismini de Atatürk değiştirmiş olsun zorla!)
*
Doğubayazıt’ta yok sinema, Midyat, Nusaybin’de yok, Beytüşşebap, Cizre’de yok, Eruh, Pervari’de yok, Şemdinli, Yüksekova, Çukurca’da yok, “Paris” diyorlar ama, Bismil’inde, Kulp’unda, Lice’sinde yok, Çemişkezek, Pülümür’de yok.
*
Malazgirt’te yok.
1071 be abi... Hâlâ yok.
*
Hasankeyf’e ne İngiliz’i kaldı gelmedik, ne Amerikalısı ne Japon’u ne Fransız’ı, sineması yok... Harran’a bin kere filan gitti başbakanlar, Mezopotamya’nın kalbi, dünyanın en eski yerleşim yerlerinden biri, üniversitesi var, sineması yok.
*
Diyeceksiniz ki, her şeyimiz sanki tamam da, sinema salonlarımız mı eksik... E ben de onu merak ediyorum zaten, herkes tamam da, Kevın’ımız mı eksikti?
*
Bırakın açılım hikâyesi anlatmayı da, sinema salonları açın bölgeye... İnsanlarımız güneşi de görsün, Kevın’ı da.
 