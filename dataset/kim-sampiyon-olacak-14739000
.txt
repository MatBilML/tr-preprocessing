Lider CHP’li.
İkinci AKP’li.
¡
İki AKP’li ve bir BDP’li küme düştü; onların yerine MHP ve CHP’liler süperlige çıktı.
¡
Fenerbahçe’nin Kadıköy’ü CHP’nin kalesi... Mutlu sona ulaşabilmek için, bugün, AKP’li Trabzon’u geçmek zorunda... AKP’li Bursa ise, CHP’li Beşiktaş’ı yenmek zorunda... Yani aslında, CHP-AKP derbileri belirleyecek şampiyonu!
¡
(Parti liderleri miting meydanlarına amigo gibi kulüp atkısı takarak çıktığına göre, bizim de spora siyaset bulaştırmamızda sakınca yoktur herhalde... Hadi gelin, hem futbol oynayalım, hem de siyaset stadında top çevirelim...)
¡
AKP siyasette şampiyon olur olmaz, 2004’te, yerel seçim yapılmıştı. Lig şöyleydi...

Fenerbahçe, CHP
Trabzon, CHP
Beşiktaş, CHP
Gaziantep, AKP
Denizli, AKP
Galatasaray, CHP
Samsun, AKP
Malatya, AKP
Ankaragücü, AKP
Gençlerbirliği, AKP
Konya, AKP
Diyarbakır, DEHAP
Akçaabat Sebat, AKP
Rize, AKP
İstanbulspor, TMSF
Bursa, AKP
Adana, AKP
Elazığ, DYP
¡
11 AKP’li, bir tane TMSF marifetiyle AKP’li, 4 CHP’li, bir DEHAP, bir DYP vardı... 18 takımlı ligin, 12’si iktidarın hâkimiyet bölgesiydi.
¡
Sonra genel seçim yapıldı... İktidar, adam adama markaj, tam saha pres uygulamış ve 2007 sezonunda şu sonuca varmıştı...
¡
Fenerbahçe, Beşiktaş, Galatasaray CHP’li... Trabzon, Kayseri, Gençlerbirliği, Sivas, Ankaraspor, Konya, Bursa, Gaziantep, Manisa, Ankaragücü, Denizli, Rize, Antalya, Kayseri Erciyes, Sakarya AKP’li... Yani, 18 takımlı ligin 15’ini almış, rakibi sahadan silmişti.
¡
CHP sadece, Fenerbahçe’nin Kadıköy’ünde, Galatasaray’ın Mecidiyeköy-Florya’sında, Beşiktaş’ın Çarşı’sında kalmıştı.
¡
Sonra, 2009 yerel seçimi yapıldı. Lig şu hale dönüştü...
¡
Fenerbahçe, Galatasaray, Beşiktaş, Antalya, Gençlerbirliği, Ankaragücü CHP’li... Bursa, Trabzon, Kayseri, Gaziantep, Belediye, Kasımpaşa AKP’li... Eskişehir DSP’li... Manisa MHP’li... Sivas BBP’li...
¡
2003’ten beri AKP’li olan Antalya, CHP tribünlerine geçti... Ankaragücü ve Gençlerbirliği’nin yuvası olan Yenimahalle, AKP’den CHP’ye transfer oldu.
¡
AKP ilk şampiyon olduğunda CHP’nin forveti olan Trabzon, AKP’nin defansına geçti... Kasımpaşa Başbakan’ın... Belediye’nin ise, zaten Kadir Topbaş’tan başka taraftarı yok.
¡
AKP’nin liberosu Manisa, MHP forması giydi. Eskişehir, efsane santrforu Yılmaz Büyükerşen’le yükseldi. Sivas desen, helal olsun, vefası pazara kadar değil, mezara kadar.
¡
Melih Gökçek’in Ankaraspor’u, AKP’den vazgeçmeyen Denizli ve BDP’li Diyarbakır küme düştü... Onların yerine, MHP’li Karabük ve CHP’li Buca geldi.
¡
Yani, 18 takımlı ligimizin, sadece 6’sı AKP’nin hâkimiyet bölgesinde kaldı...
¡
2004’te 3’te 2 AKP’ydi.
2007’de 2 kişiden 1’i...
¡
Bugün 3’te 2 muhalefet!
¡
İlk şampiyon olduğu 2003-2004 sezonunun, çok çok gerisinde AKP...
¡
Maç sertleşti.
Kemik sesleri geliyor...
Fauller filan.
¡
İyi oynayan kazansın.