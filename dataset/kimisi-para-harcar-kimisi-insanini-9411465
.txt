Doktor o.

Burcu.

Maaşı, 1.200 lira.

*

Henüz 21 yaşında, iman tahtasına kurşunu yiyen şehidimiz, Mehmet...

1.300 lira.

*

"Canlı bomba mıdır" yoksa, "son bir gayretle halen elinde tuttuğu tabancanın tetiğine basar mı acaba" diye düşünmeden, "insandır" diye teröristin nabzına bakan, "yaralarına pansuman yapayım" diye üstünü başını soyan sağlık teknisyeni kızımız... Arzu.

870 lira alıyor.

*

Usul usul kelime-i şahadet getiren polisimiz Osman’ın fıskiye gibi kan fışkıran mermi yarasına eliyle bastırıp, "dayan" diyen öbür kızımız... Yurdanur.

870.

*

Vita tenekesinden bozma dandik ambulansla, gözü karartıp, vahşi İstanbul trafiğinde 150 basan, yol vermeyen ayılara sirenle yalvaran şoför, Yılmaz...

800 lira.

*

Can pazarı dedikleri, işte bu.

Pazarımızın fiyat etiketleri de böyle.

*

O konsolosluk binasının, sadece kaba inşaat maliyeti 200 milyon dolar!

*

Yazarken kanıma dokunuyor ama, ABD’den rica ediyorum, lütfen, bu insanlarımız için bir şey yapın...

Bizimkilerin yapacağı yok.