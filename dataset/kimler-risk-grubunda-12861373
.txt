*

Aşıyı yiyince geri geri yürümeye başlayan bi amigo kız görülmüştü Amerika’da... Ama, aşıyı yiyince, feleği şaşıp gerisin geri giden Sağlık Bakanı ilk kez görülüyor dünyada.

*

(Aslına bakarsanız, Sağlık Bakanımız “Öpüşmeyin, dokunmayın” dediğinde, bi maraza çıkacağını tahmin etmiştim ben... Çünkü o şartlarda 3 çocuğu nasıl yapacağız?)

*

Neyse... Başbakanımız “Ben aşı maşı yaptırmam, bana mı sordunuz aşıları alırken” deyince, “Kimler risk grubunda?” sorusu ciddiye bindi... Ahaliyi bilgilendirmek lazım.

*

Mesela, emekliler ciddi risk grubunda... 20 kuruş zam aldılar, bu 20 kuruşla anca iki portakal dilimi alabiliyorsun... E iki dilim portakal, değil domuz gribinden, nezleden bile korumaz. Aşı şart.

*

Kredi kartı borçluları, çok riskli... Yatağı yorganı haczettiler, soba gitti, yazın idare ettin de, kışın donarak grip olacağın kesin... Üstelik, zaten ayvayı yemişsin, bi de aşı yesen n’olur yani.

*

Esnaf desen, kahırdan sigara içmekten, ciğerler nanay... Ümmin sistemle beraber, çek-senet sistemi de çökmüş vaziyette... Kepengi indirmen, bi virüse bakar.

*

İmamlar da risk altında.
Mümin sistem hasta.

*

İşsizler?

Bütün gün elin cebinde boş boş gezeceğine, bari aşı olmaya git, oyalanırsın hiç olmazsa... Hem, CV’ne de eklersin... ODTÜ mezunu, makine mühendisi, İngilizce-Almanca, askerliğini yapmış, seyahat etmeye müsait, aşılı.

*

Başka?

Eskiden biz risk grubundaydık, Allah’ın tokadı yok, şimdi artık, yalaka gazeteciler risk grubunda... Çünkü, Başbakan’ın gözüne girmek için, gözü kapalı “aşılım”ı desteklediler, “Aşıya karşı çıkanlar cahildir” filan dediler, güvendikleri dağlara karlar yağdı, Başbakan çıktı “Ben aşı maşı olmam” dedi, ayazda kaldılar!
*
Ne halt ettik biz diye, tir tir titriyorlar...

Üşütecekler korkudan.

*

Bu arada, kafayı Genelkurmay’a takan meçhul subaydan yeni mektup gelmiş...

Şöyle diyor:

“Çiçek aşısı olmayın, bir dost!” 