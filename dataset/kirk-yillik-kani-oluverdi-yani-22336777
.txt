İmralı tek muhatap
Başbakan’dan İmralı mesajı
Çankaya’dan İmralı yorumu
İmralı diplomasisi
İmralı’ya heyet gidiyor
İmralı mektup yazacak
İmralı sabote edilmesin
*
Apo, İmralı oldu!
*
AKP deme Ak de.
Esad deme Esed de.
Apo deme İmralı de.
*
- Bebek katiline mi danışıyoruz?
- Asla.
- Ya kime danışıyoruz?
- İmralı’ya.
- Ha o başka.
*
Algı yönetimidir bu.
Psikolojik harekâttır.
Ahaliyi, hep duyduğu, tanıdığı, bildiği anlamından uzaklaştırır, uyutur. Amerikan Savunma Bakanlığı tarafından kavramlaştırılmıştır. “Seçili bilgiler yayarak, kitlelerin duygularını düşüncelerini mantığını etkileyip... Hedeflenen istekler doğrultusunda, davranışlarını yönlendirmek” şeklinde özetlenir.
*
İkna edilmek istenen insanların...
Bazen Esed gibi ötekileştirerek, bazen İmralı gibi nötrleştirerek, psikolojik olarak alıştırılmasıdır.
*
“Apo tek muhatap” desen...
Toplumsal hafıza devreye girer, acılar hatırlanır, adeta çivili sandalyeye oturtulmuş gibi zıplar.
“İmralı” deyince...
Aynı hissi vermez, aidiyet ilişkisi kopar, soyutlaşır, kuzu gibi oturur.
*
Hem İmralı’ya alışır...
Hem de yavaş yavaş, o İmralı’yı Beyaz Saray, Çankaya gibi otorite merkezi olarak algılamaya başlar.
*
Cümleten hayırlı İmralılar dileriz, havalar güzelleşsin, ada sahillerinde b’alık tutmaya da bekleriz.