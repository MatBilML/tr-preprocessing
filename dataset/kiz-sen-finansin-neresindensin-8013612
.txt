Eylül.

Ekim.

Kasım.

Aralık.

10 Ocak...

Hükümetin "eylem planı" açıklandı.

*

"Plan"ı açıklamak 6 ay sürüyorsa...

"Eylem"i varın siz düşünün gari.

*

Plan, 145 madde.

103 tane "cek..."

42 tane "cak..."

Biri, Merkez Bankası, Ankara’dan İstanbul’a taşına"cak."

Niye?

"Para orada."

*

Fransa’nın merkez bankası, başkent Paris’te... İngiltere’ninki, Londra’da.

Rusya’nın Moskova’da.

İspanya’nın Madrid’de.

Denilebilir ki:

"O ülkelerin başkentlerinden büyük şehirleri yok; dolayısıyla, finans merkezleri de mecburen başkentleri."

Mantıklı.

*

ABD’nin finans merkezi neresi?

New York.

Where is the merkez bankası?

Washington.

Mantıksız mı?

*

İtalya’nın merkez bankası, neden Milano’da değil de, Roma’da? Çin’inki, neden Şanghay’da değil de, Pekin’de? Brezilya’nınki, neden Sao Paulo’da değil de, Brasil’de? İsviçre’ninki, neden Zürih’te değil de, Bern’de?

Ve...

Türkiye’nin merkez bankası, neden padişah efendimizin başkentinde değil de, "Cumhuriyet"in başkenti "İstiklal" caddesi "Ulus"ta?

*

İstisna yok mu? Var.

Mesela, Almanya...

Başkent, Berlin.

Merkez bankası, Frankfurt.

Peki, tutunacak dal mıdır?

Değildir.

Çünkü, Alman merkez bankası, 1957’de kuruldu... Kuruluş kanununa "başkent Berlin olmadığı sürece, merkez bankasının yeri Frankfurt’tur" diye madde konuldu. Yıllar geçti, devir değişti. Devir değişirken, işin rengi de değişti. Avrupa Birliği merkez bankası, bölünmüş Berlin’de kurulamayacağı için, Frankfurt’ta kurulmuştu. Berlin, Berlin oldu ama, o saatten sonra Alman merkez bankasını kaldırıp Berlin’e götürmek, manasız hale geldi. Bu yüzden yeni bir kanun çıkardılar, "Merkez bankası Frankfurt’ta kalacaktır" dediler.

*

Peki nedir? Bence şudur...

*

Merkez bankası sadece "kasa" değil.

İnsan.

Merkez bankasında çalışanlar, mesleklerinin en seçkin, en eğitimli, en birikimli, en saygın insanlarından.

Ama, memur.

Aldıkları maaş ve lojman imkanları sayesinde, Ankara’da uygun bir "standart"ta yaşayabiliyorlar.

İstanbul’a taşınmak zorunda kalırlarsa, o "standart"ta kalabilmeleri imkánsız.

Ne olacak?

Ya istifa edecekler.

Ya emekli olacaklar.

Ya da, önce İstanbul’a gelecekler, sonra da, merkezleri İstanbul’da bulunan "özel" bankalar tarafından kapışılacaklar!

Kapışılınca ne olacak?

Merkez bankası boşalacak.

"Kadro"lar boşalınca ne olacak?

*

Arkadaşlar dolduracak.