İsmail Türüt’ün şarkısına korsan klip çekip, "o gün" ve "yasin" kelimelerine gönderme yaptılar da, "suçluyu övmek"ten soruşturma açıldı ya...

"Allah’tan Sezen Aksu’nun şarkısına klip çekmediler" diye düşündüm bir an.

*

"Ne hayallerle ne ümitlerle

Mutlu olmaktı dileğimiz

Suçlu ne sensin

ne de benim...

Şimdi sensizim sen de bensiz

Her şey bir anda

anlamsız gelecek

İşte biz o gün tükeneceğiz..."

*

Çekse, çeker.

*

Veya ne bileyim...

"Bize de derler Çakıcı, yakarız konakları" türküsüne, Alaattin Çakıcı muamelesi yapmak istesen, yapabilirsin.

Çünkü illa suçlu ararsan...

"I’m the bombacı" bile var.

İtiraf bir nevi!

"Kan aktı, cinayeti gördüm" diye şahitlik yapan da var; "başım belada, tabancayı unuttum helada" diye kendini ihbar eden de.

*

Hayır, İsmail Türüt’ü savunmak değil tabii ki amacım.

Şarkılarımız ve yorumlama biçimimiz bir acayip... Onu anlatmaya gayret ediyorum.

*

"Kaşların arasına domdom kurşunu değdi" türküsüyle göbek atıyoruz mesela...

Halbuki, adamı alnının çatından vurmuşlar! Üstelik, Aşık Mahzuni’nin zırt pırt yakılan evi için yazdığı bir "ağıt" bu aslında... Gerdan kırıyoruz!

"Kolcular gelirse, teslim olmayalım Halil’im, aman kurşun sıkalım..."

Halil, bildiğin kaçakçı.

Aman kurşun sıkalım dedikleri arkadaşlar da, jandarma...

İşin matrak tarafı, orduevlerindeki düğünlerde bile en tutulan türkülerden biri bu.

(Burası da Aspat değil Halil’im, bölümünü, burası da asfalt değil Halil’im, diye okuyanlar da var maalesef!)

*

Yaşanmış olaydır...

Şiveli bir vatandaş, Polis Radyosu’na telefon eder, "dağlara gel, dağlara" şarkısını ister... Ve bu şarkıyı, asker-polis, tüm güvenlik güçlerine armağan eder!

5 dakika geçer...

Bir polis arar, Polis Radyosu’nu... "Dağlar seni delik delik ederim" şarkısını ister... Ve bu şarkıyı, biraz önce "dağlara gel, dağlara" şarkısını isteyen şiveli vatandaşa armağan eder!

*

Bayramda "moral" konseri için huzurevine gidip, "anan öle Cemil, baban öle Cemil, yetim kalasın Cemil" şarkısını söyleyen sanatçıyı da, hiç unutmam...

Müthiş moral olmuştu! Garibim ihtiyarcıklar, bayram bitene kadar ağlamıştı.

*

Şarkıya bak...

"Kábus dolu gecelerin

yastığın taştan

yatağın toprak

gözlerinde kan bulunsun

Acı dostun...

cehennem yurdun olsun

Derdinin dermanı

ecel olsun..."

*

Bismillahirrahmanirrahim!

Dinle, kelime-i şehadet getir.

*

Diyelim ki, "amanini kelle kelle, gel beni biraz yelle"de eğlenceli bir taraf buldun...

"Allah belanı versin" diye tempo tutulur mu arkadaş?

Yaşlı başlı kadınların TRT’ye çıkıp, koro halinde "tombul tombul memeler" demesine, ne demeli peki?

Yakışıyor mu, kerli ferli adamların, kadınlar korosuna baka baka, "gaytan bıyıklarımı sürsem nerelerine" diye sormaları?

Ne diyelim yani...

"Kaldıramazsan kaldırırlar gülüm" veya "arabada 5, evde 15" mi diyelim?

Kıstır, neresine sürersen, sür!

*

Uzatmayayım...

"Bir gün beni arzularsan geeeel", "pantolonunu çok sevdim, çıkar onu bebeğim", "Konyalı’dan başkasına bastırmam..." Ve hatta "Aramızda top var!"

Hepsi kabul de...

"Anasının yanında

kızını kucakladım!"

Oha be birader.