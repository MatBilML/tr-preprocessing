Ulaştırma Bakanı medyayı suçladı.

Hızlı tren uçtu...

Ulaştırma Bakanı medyayı suçladı.

*

Almanya, Deniz Feneri’ni patlattı...

Başbakan medyayı suçladı.

*

Saadet Partisi, Kadir Topbaş’ın yeğeninin eşine ihale verdiğini iddia etti, Kadir Topbaş medyayı suçladı... Kemal Kılıçdaroğlu, Şaban Dişli’nin katakulli yaptığını öne sürdü, Başbakan medyayı suçladı... Yağmur yağmadı, barajlar boşaldı, Kızılırmak’ı musluğa bağladılar, Melih Gökçek medyayı suçladı.

*

Kuş gribi çıktı.

Sağlık Bakanı medyayı suçladı.

Kene çıktı.

Sağlık Bakanı medyayı suçladı.

*

Doğalgaz kesildi, Enerji Bakanı medyayı suçladı. Rusya domatesleri almadı, Tarım Bakanı medyayı suçladı. Ahmedinejad Anıtkabir’e gitmedi, Dışişleri Bakanı medyayı suçladı. Öğretmen yok, Milli Eğitim Bakanı medyayı suçladı. Engelli çocukları yataklara bağlamışlar, York Düşesi Sarah kameraya aldı, Aileden Sorumlu Bakan medyayı suçladı.

*

Tuzla kabristana döndü.

Medya yüzünden.

Karaköy iskelesi battı.

Medyanın suçu.

7 üniversiteli öldü.

Doğalgaz müdürü medyayı suçladı.

*

Fatih Çarşamba’da cami imamını cemaatten biri bıçakladı, cemaat de katili linç etti, Başbakan medyayı suçladı.

*

Bekir Coşkun pırlantacı açtı.

Mehmet Yılmaz gemi aldı.

Oktay Ekşi, başyazar kalabilmek için ekonomi servisine buzdolabı dağıttı. Yalçın Doğan, arazi kapatması için yolsuzluktan tutuklanan belediye başkanına vekalet verdi. Rezalete bak, Yalçın Bayer’in odası kaçak... Ege Cansen’le Şükrü Kızılot’un vergi kaçırdığından şüpheleniyorum. İşsizliğin sorumlusu, 24 bin kişi çalıştıran Aydın Doğan... Doğan Hızlan şairleri karıştırdı. Ahmet Hakan santrala rüşvet vermiş, telefonları dinliyor. Tufan Türenç, sayfaları akrabalarına peşkeş çekiyor. Fatih Çekirge, normalde tarım arazisi olan internete alışveriş merkezi dikmiş... Enis Berberoğlu, zaten Ergenekoncu... Benim Ertuğrul Özkök’le seks kasedim var, maaşıma zam yapmazsa yayınlayacağım.