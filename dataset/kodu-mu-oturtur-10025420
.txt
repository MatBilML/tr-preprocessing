Jean Claude van Damme gibi dört tane ismi olduğu için herkesi dövebileceğini zanneden Dengir Mir Mehmet Fırat’a iki tane aparkat soru çaktı, ring karıştı.

*

Halbuki...

İlk iki sorusu değil bu.

67 tane soru sordu şu ana kadar.

Hepsi nakavtlık!

*

İnanmayan, açsın Meclis’in internet sitesini, verdiği soru önergelerine baksın...

*

"Rize’deki sahil dolgu ihalesi"ni sormuş ilgili arkadaşa, cevap yok! "Hopa Kemalpaşa-Sarp karayolunun ihalesi"ni sormuş, cevap yok! "TCDD’nin belediyelere hurda satışında neler oluyor?" diye sormuş, cevap yok! "Sarıgazi Belediyesi’nin imar ıslah planı değişikliği niye öyle yapıldı?" diye sormuş, cevap yok! "İstanbul ve Ankara büyükşehir belediyelerinin doğalgaz sayacı ihalelerinde neler oluyor?" diye sormuş, cevap yok! "Türkiye Cumhuriyeti seyahat acentesi midir, kamu görevlilerinin yurtdışı seyahatlerini bi anlatın bakalım" diye sormuş, cevap yok! "Kime çaktırmadan ne satılıyor, yabancıların iştirak yoluyla ortak oldukları şirketleri öğrenebilir miyiz?" diye sormuş, cevap yok! "Sultanbeyli Belediyesi’yle ilgili şu şu iddialar doğru mu?" diye sormuş, cevap yok! Hazır Deniz Feneri’nin milleti dolandırdığı ortaya çıkmışken, "vergi avantajı sağlanan dernek ve vakıfları" sormuş, cevap yok! Şeffafız ya, "Cumhurbaşkanı’yla Başbakan’ın bir evde neden gizli gizli buluştuğunu" sormuş, cevap yok! "Enerji Bakanı’yla ilgili bazı iddiaları" sormuş, cevap yok! İsmi lazım değil, bir bakanımıza yakın "bir firmanın aldığı kamu ihalelerini" sormuş, cevap yok! "Ayyuka çıkan dedikodular var, TCDD’ye ait lojmanlar kimlere veriliyor?" diye sormuş, cevap yok! "PTT Bank’ta n’oluyor?" diye sormuş, cevap yok! "Müfettiş yardımcılığı mülakatında alengirli işler mi dönüyor?" diye sormuş, cevap yok! "YÖK Başkanı’nın kendi işinden kel alaka şekilde BDDK’ya danışman olup olmadığını" sormuş, cevap yok! "Anayasa Mahkemesi Başkanvekili’nin telefonda dinlenip dinlenmediğini" sormuş, cevap yok! "Sayıştay’da istihdam edilen personeli" sormuş, cevap yok! "Çaykur işçilerine sendika değiştirmeleri için baskı yapılıp yapılmadığını" sormuş, cevap yok! İstanbul ve Ankara büyükşehir belediyelerinin doğalgaz sayacı ihalelerini sorup, cevap alamamıştı, bu sefer, "İstanbul ve Ankara büyükşehir belediyelerinin su sayacı ihalelerinde neler oluyor?" diye sormuş, gene cevap yok! Şaban Dişli meselesini sağır sultan duydu, "bir milletvekilinin iş takipçiliği iddialarını" sormuş, cevap yok!

*

Cevabı belli olan sadece şu...

"İktidara bi gelirse!"