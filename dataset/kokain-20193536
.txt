*

E, Antalya’dan böylesine kolay gelebiliyorsa, Antalya’ya da böylesine kolay gidiyor olması lazım di mi?

*

Vatandaşın biri...
Benzin’in kokain’den daha pahalı olmasına aldırmayıp, otomobil almaya niyetlenir. İnternete girer. İkinci el ilanlarını kurcalar, birini gözüne kestirir. Kestirilmeyecek gibi değildir, çünkü, su içinde 35 bin liraya gidecek otomobile
27 bin lira istenmektedir. Acaba bi yamuğu mu var? Tuşlar telefonu, arar, denemekte fayda var... Ahizenin öbür ucundaki kişi, paraya sıkıştım, borcum var der, acilen satmam lazım, yoksa bu fiyata satacak kadar enayi değilim, buyrun gelin, kendiniz görün... Gider, bakar, kullanır, hakikaten taş gibi, neredeyse çiziği bile yok. El sıkışırlar, işlemler filan, verir parayı, alır otomobili, hadi kazasız
belasız, güle oynaya gider.

*

2-3 saat sonra...
Satıcı telefon eder. Hayrola? Arkadaş, senden sonra biri aradı, sattığımı söyledim, 35 bin lira verebileceğini söyledi iyi mi, biliyorsun çok paraya ihtiyacım var, istersen sana bu adamın telefon numarasını vereyim, sen de bana bunun karşılığında 2 bin lira daha ver, ne dersin? Alıcı şöyle bi düşünür... 27 verdi, 2 daha verecek, 35 alacak, daha gün bitmeden 6 bin lira yelken yapacak, bundan iyisi Şam’da kayısı... Peki der, ver numarayı, söz, parayı alır almaz 2 bin liranı vereceğim. Delikanlı sözü mü? Delikanlı sözü... Alır numarayı. Tuşlar. Ahizenin öbür ucundaki alıcıya kendini tanıtır. Alıcı der ki, Antalya’dayım, bu hafta İstanbul’a gelmem mümkün değil, buyrun siz gelin, otelde misafirim olun, işlemleri burada halledelim... Hem 6 bin lira para, hem de avantadan Antalya’da bi gece, şahane.
Yarın geliyorum der.

*

Ertesi sabah basar marşa, ver elini Antalya... Otelin lobisinde buluşurlar, gidip işlemleri hallederler, alır parayı, verir otomobili, güzel bi gece geçirir, uyur, ertesi gün otobüsle, keyifle döner.

*

Şimdi diyeceksiniz ki...
Kokain bunun neresinde?
Ver elini Antalya bölümünün...
Hemen Antalya girişinde!

*

Çünkü, bu tatlı alışveriş seyahati otele varmıyor maalesef, Antalya girişinde durduruluyor, narkotik köpekleri bagajın üstünde adeta takla atıyor, zula bulunuyor.
Zulada kilolarca kokain.

*

24 saatte 6 bin lira kapayım derken, kuryelik yaptığının farkına varıyor ama iş işten geçiyor. Derdini anlatmaya çalışıyor, şundan aldım, şuna satacaktım falan, eveleyip geveliyor ama, hikâye.

*

Ve, şimdi de diyeceksiniz ki...
Gerçekten yaşandı mı bu hikâye?

*

Güzel kardeşim...
Milletvekilinin elini kolunu sallaya sallaya sokaktan alıp, TBMM’ye getirerek canlı yayında gözüne soktuğu kokain yetmiyor da, benden ekstra kanıt mı istiyorsun?