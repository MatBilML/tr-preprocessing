*
Aslına bakarsanız, Zafer Çağlayan’ın suçu yok. Hani, sünnet çocuklarına kol saati hediye edilir ya... İşte bu geleneği her kim başlattıysa, her şey onun başının altından çıkıyor.
*
Ver pipiyi, al saati.
Bize ilk öğretilen, bu.
Kol saati, pipimizden bile değerli.
Düşün gari.
*
O yüzden... Başbakanımız efendimize doğum gününde acaba ne hediye versek diye kafa yoran AKP milletvekilleri, aralarında para toplayıp, Ulysse Nardin marka kol saati aldı.
Başbakanımız efendimizin en birinci arkadaşı Silvio Berlusconi, Bilal’in düğününde Bilal’in nikâh şahidi oldu, Bilal’e kol saati taktı.
Cumhurbaşkanı Abdullah Gül, Katar’a gezmeye gitti, Katar Emiri jest yaptı, geziyi takip eden gazetecilerimizin otel odalarına birer kol saati bıraktı.
Cemaat henüz haşhaşi ilan edilmemişti, yalaka gaztecilerimiz Pensilvanya’ya el öpmeye gidiyordu, Hocaefendi de her elini öpen yalakaya kol saati takıyordu.
Geçenlerde magazin sayfalarında manşetti, Bülent Ersoy yeni sevgilisine takmak için kol saati sipariş etti.
Ki, rüya tabirlerinde bile vardır, rüyada hediye kol saati görmek, getirili işlere, berekete, şöhrete, ikili ilişkilerde muvaffakiyete, ferahlamaya delalettir.
*
(Dünyanın bütün erkekleri rüyalarında kadın görür, bizim millet hediye kol saati görüyor. İnanmayan internete girsin, baksın, “rüyada hediye kol saati görmek” var, “rüyada hediye kol saati almak” var.)
*
(Ramazanda diyanete soruyorlar mesela, oruçluyken hediye kol saati almak caiz midir? Ulema değilim ama, bence, garanti belgesi senin adınaysa, caizdir.)
*
Bu toprakların erkekleri için, adeta erkekliğin tescilidir kol saati... Mürüvvetini görmek gibidir. Kol saatine karşı zafiyetimiz, çocukluğumuzdan bilinçaltımıza işlemiştir. Fiyatı her ne olursa olsun, avanta saat, her şeyden değerlidir.
*
Ver pipiyi...
Al kol saatini.
Al kol saatini...
Ver memleketi.