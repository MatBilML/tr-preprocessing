Kolide verdiler.

*

Soru şudur aslında:

"Nasıl verilmesini isterdiniz?"

*

Mesela, kolide değil, küçük boy tabutta verseler, vicdanımız rahat mı edecek? Ya da ne bileyim, ceset torbasına koysalar, üstüne bir de kurdele bağlasalar, "bravo hastaneye" mi diyeceğiz? Pıt pıt atmaya gayret ederken o minik yürekler, hijyene dikkat etmemişiz de, cansız bedenini koliye koyunca mı hijyene dikkat edesimiz geldi?

*

Birbirimizi kandırıyoruz...

Bari kendimizi kandırmayalım.

*

Sorumluların yakasına yapışıp, bebelerin şakır şakır ölmesinin hesabını sormayan bir millet, kolinin hesabını sorma hakkına sahip midir?

*

Hatırlayın...

2 yıl önce manşetlerdeydi.

Edirne’de 8 bebe öldü.

Manisa’da 2 bebe öldü.

Kayseri’de 7 bebe öldü.

İstanbul’da 5 bebe öldü.

Kimini bisküvi kolisinde, kimini ilaç kolisinde vermediler mi?

*

O başhekimler, o sağlık müdürleri yerinde değil mi bugün? İnanın, utanıp araştırmadım, çoğunun terfi etmiş olduğunu görmemek için... O günkü sağlık bakanı, bugünkü sağlık bakanı değil mi? Aileden sorumlu bakan?

*

Kömür alan.

İhale kapan.

Alkış tutan.

Kaçırma gözünü...

Sana soruyorum.