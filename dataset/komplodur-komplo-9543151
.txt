"Üstlenmedi ki..."

*

Ahali, Ergenekon’la Mergenekon’la kafayı bozdu; inanmak için "PKK’dan resmi açıklama" bekliyor!

*

Yılbaşından beri kaç şehit var?

71.

22 Temmuz seçiminden beri?

132.

Daha nasıl inandırsın PKK?

*

Biri şöyle yazmış mesela:

"Bombalar, Adnan Menderes’in adını taşıyan Menderes Çıkmazı’nda patladı... Tam kapatma davası başlamışken, hükümete mesaj bu!"

*

Diyarbakır’da dershane önünde patlayıp çocukları öldüren bomba da, Mimar Sinan Caddesi’ne konulmuştu...

Kültür Bakanı’na mı mesajdı?

*

Gittim dün sabah Güngören’e, görgü tanıklarıyla laflıyorum... Bir vatandaş, "CIA veya MOSSAD’ın işi olabileceğini" söyledi. Dedim ki: "Sen necisin birader?" Manav... Ben kendi payıma hangi portakal Washington’dur, hangisi Yafa’dır ayırt edemem... Ama bu arkadaş, CIA’yı MOSSAD’ı şak diye ayırt edebiliyor.

Bir başkası, "Derin bu işler gazeteci, derin" dedi... Başını da böyle inceden inceden sallıyor. Belli ki, derin derin düşünüyor o sırada... "Kimden şüpheleniyorsun?" dedim. "Dinlerler minlerler, orasını karıştırma" dedi.

Bunu diyen abi, işçi emeklisi...

*

Tarikatlar cirit atıyor, din bezirgánları demokrasi kahramanı olmuş, Atatürk Hitler’e benzetiliyor, Humeyni’yle kıyaslanıyor, hapiste yatan kadını çıkarıp Meclis’e sokuyorlar, Genelkurmay Başkanı’nı içeri tıkmaya çalışıyorlar, PKK’nın katlettiği insanlarımız Karacaahmet’e sığmıyor, Avrupa hafriyatçıları almış balyozu kolonlarımıza kolonlarımıza vuruyor; bırak kıçımızdaki donu, faiz marifetiyle kanımızı emiyorlar, kanımızı... Ve her şey, alenen, kabak gibi, gözümüzün önünde oluyor.

Millet hálá, gizli güçleri arıyor!