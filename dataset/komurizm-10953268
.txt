*

Kömür dağıtıyorlar.

Alışveriş çeki dağıtıyorlar.

Buzdolabı dağıtıyorlar.

Makarna dağıtıyorlar; el sabunu, un, ayçiçeği yağı, çamaşır makinesi, ekmek arası döner dağıtıyorlar. Opera bileti dağıtıyorlar. Karpuz, futbol topu, şampuan, limonata, çanta, kalem, çorba, şofben, aşure dağıtıyorlar. Külot dağıtıyorlar. Çiçek, çikolata, eşofman, patates, oyuncak, reçel, pantolon, kuru fasulye, defter, elma, uydu anten dağıtıyorlar. Halı dağıtıyorlar. Şeker, et, kaban, elektrik süpürgesi, salça dağıtıyorlar. Burs dağıtıyorlar. Portakal, pide, ajanda, soğan, çamaşır deterjanı, odun dağıtıyorlar.

*

Başlık şöyle:

"Son yolculuğa yardım..."

Haber de şöyle:

"Manisa Belediye Başkanı, vatandaşların cenazelerini ücretsiz olarak yerinden alacak, yıkayacak ve kefene saracak olan, gasilhane ve morgu törenle hizmete açtı."

*

Mesir macunu dağıtıyorlar.

Televizyon dağıtıyorlar.

Badminton topu dağıtıyorlar.

Yemek dağıtıyorlar; ayakkabı, zeytin, bisiklet, muz, süt, pirinç, su, şapka, balık, bulaşık makinesi dağıtıyorlar. Yağmurluk dağıtıyorlar. Pazar çantası, sandalye, çorap, peynir, ampul dağıtıyorlar. Arpa şehriye, diş fırçası, fidan, nohut, ocaklı fırın, dondurma, gömlek, bulaşık deterjanı, çerez, bulgur, bardak dağıtıyorlar.

*

TBMM Başkanı, erkek milletvekillerine kravat, atkı ve mendil seti dağıttı; kadın milletvekillerine, ipek fular dağıttı.

*

Dün, Muş’ta kızak dağıttılar.

Ekmek dağıtıyorlar.

Tıraş köpüğü dağıtıyorlar.

Bilgisayar dağıtıyorlar.

Lokma dağıtıyorlar, mont, bal, sünnet kıyafeti, cüzdan, tabak, kireç, tahin helva dağıtıyorlar. Yatak dağıtıyorlar, yastık, tavuk, poğaça, banyo sabunu, tuz, çay, kanepe dağıtıyorlar. Tetris dağıtıyorlar. Soba dağıtıyorlar, şerbet, fanila, kahve, boya, önlük, dikiş makinesi dağıtıyorlar.

*

Netice itibariyle...

Demokrasinin şanzımanını dağıtıyorlar.