Mezarlığa helikopter düşmüş, şimdilik 350 ceset çıkarılmış, arama kurtarma çalışmaları devam ediyormuş filan.

*

O gerçek oldu.

*

Mahallede 500 kişi oturuyor.

Kayıtlı seçmen 550!

*

Ceset fışkırıyor muhtarlıklardan...

Seçim gecesi "açılan sandık sayısı" klişesinin yanında "açılan tabut sayısı" deseler, yeridir yani.

*

Üşenmedim, baktım...

Anayasa madde 67:

"Silah altında bulunan er ve erbaşlar ile askeri öğrenciler, hükümlüler oy kullanamaz."

*

"Ölü oy kullanamaz" diyor mu?

Demiyor.

Anayasa’ya uygun demek ki.

*

Üstelik...

Ölü oy kullanıyor.

Diri kullanamıyor.

*

Vatandaşın biri aradı dün...

83 yaşındaki annesini yalnız yaşamasın artık diye yanına almış. "Muhtara kaydettireyim de, burada oy kullansın" demiş. Gittiğinde öğrenmiş ki, evinde 5 kişi oturuyor! Vatandaş demiş ki: "Bunlar kim?" Muhtar demiş ki: "Senin evdeki seçmenler..." Vatandaş demiş ki: "E ben ne oluyorum?" Muhtar demiş ki: "O evde oturduğuna dair elektrik su faturası getir." Vatandaş demiş ki: "Kardeşim, benim evde oturuyor görünenlerden elektrik su faturası istedin mi?" Muhtar demiş ki: "Yo-oo..." Vatandaş demiş ki: "Benden isterken, onlardan niye istemiyorsun?" Muhtar demiş ki: "Onlar kayıtlı..." Vatandaşın telefonu kapatmadan önce muhtara saldırdığını biliyorum. Sonra n’oldu bilmiyorum.

*

Özetle.

Şu anda biri çıkıp Ahiret Kalkınma Partisi kursa, kafadan yüzde 12 oyu var...

Hem "Şunu yapıcam, bunu yapıcam" diye, herhangi bir vaatte bulunmak zorunda bile değilsin.

Rahmetlilerin bi talebi yok çünkü.

Temayülleri belli.