*

İyi olur...

Ak CHP Hükümeti.

*

Kılıçdaroğlu için “Cibiliyetsiz, yüz karası, seviyesiz, istismarcı, İsrail’in avukatı, umut simsarı, dik duramayan, çapsız, sığ, ufuksuz, vizyonsuz, geri vitese takan, çark eden, Ergenekon’un avukatı, oy bile kullanamayan, iftiracı, karikatür muhalefeti, sen ne diyorsun be, amatör şeyhülislam, dürüst ol dürüst, kıvırıyor” diyen Başbakan, başbakan olarak kalır...

*

Başbakan için “Zalim, çalmayacaksın, ikiyüzlü, omurgasız, saygısız, ahlak yok mu sende, vicdan yok mu, soruyorum, yetim hakkı yiyen senin milletvekilin değil mi, memleketi peşkeş çekmekten bıkmadın mı, çağdışı despot, at gözlüğü takmış, nankör, gözü dönmüş, aymaz, tipik bir vaka, küstah, rüşvet haberini görmezden gelen adaletsiz, yatacak yeri yok, insanda biraz utanma olur, kıvırma olur da 180 derecelik kıvırmayı bunda gördüm, Recep Bey’den inciler diye kitap yazacağım, çok kalın olursa adına Receplarousse diyeceğim, senin maskeni indireceğim, Yüce Divan’a göndereceğim” diyen Kemal Kılıçdaroğlu, başbakan yardımcısı olur.

*

Recep Bey ile...

Kaynak Kemal Efendi.

*

CHP için “Yalan rüzgârı, yolsuzluk arıyorsa nitelikli dolandırıcılıktan yargılanan arkadaşlarına baksın” diyen Hüseyin Çelik... AKP için “Takunyalı faşizm, alavere dalavere, ölülere seçmen kâğıdı çıkardılar” diyen Kemal Anadol... “Gandi oldu Dandi, havuzlu villa dedi, 7 tane evi çıktı, ne bu böyle aşk gemisi gibi” diyen Bülent Arınç... Ve, Bülent Arınç’a “Kaba, hoyrat, boş işlerin bakanı, tetikçi” diyen Hakkı Suha Okay, devlet bakanı olsunlar.

*

“Atatürk sağ olsaydı, bunları pencereden atardı” diyen Ertuğrul Günay, gene CHP’ye dönsün, genel sekreter olsun... Ertuğrul Günay için “Anadolu toprakları 3 bin 290 yıl önce yapılan Kadeş Antlaşması’ndan beri böyle dönek görmedi” diyen Muharrem İnce, kültür bakanı olsun.

*

Hatta birleşsinler...

Cumhuriyet AK Partisi olsun.