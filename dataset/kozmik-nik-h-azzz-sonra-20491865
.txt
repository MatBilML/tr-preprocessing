Poyrazköy sanıklarından binbaşıyla koramiralin avukatı, duruşma sırasında mahkeme başkanından söz istemiş, “müsaadenizle televizyon muhabirine evlilik teklif ediyorum” demiş, mahkeme başkanı “talebiniz kabul edilmiştir” deyince, televizyon muhabiri “sertifikalı tektaş alırsa, evet diyorum” demiş, sanıklar alkışlamış,
genç çifti tebrik etmişler filan.
Ben de tebrik ediyorum.
Çünkü...
Damadı internet sitelerindeki ufak tefek haberlerden tanıyorum, müthiş açıklamalar yapıyor, sahte deliller, çakma belgeler, yalancı şahitler, normalde ortalığın ayağa kalkması lazım, o kadar enteresan “söz”ler söylüyor... Bırak manşeti, birinci sayfaya girdiğini bile görmedim.
“Söz”lendi...
Ana Haber’de yayınladılar.
E hâlâ, vay efendim sansür varmış da, tutuklu subayların sesini kimse duyurmuyormuş, haber yapılmıyormuş falan deniyor... Siz ne biçim kurmaysınız kardeşim, kafayı çalıştırın biraz.
Kına gecesi mesela...
Ergenekon duruşmasında.
Yaptınız da, duyurmadık mı?
Balyoz’da nişan.
Silivri’de düğün.
Hasdal’da bekârlığa veda partisi.
Maltepe’de takı merasimi.
(Genelkurmay’dan bilezik.
Hükümet’ten kol saati.)
Sincan’da imam nikâhı gari.
Ya da ne bileyim...
Orgeneralin aşk mektupları.
Yazdınız da, yazmadık mı?
NOT:
İster misin, Genelkurmay bi açıklama daha patlatsın şimdi... Ata’sına
bağlı Türk Silahlı Kuvvetleri, tahriklere gelmez, bilezik takmaz, vesaire...