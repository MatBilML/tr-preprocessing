Erken gelemedik, bari erken gidelim diye ufak ufak hazırlanıyordum ki, telefonum çaldı... Haber kanalından arıyorlar.

*

- Buyrun?

- Canlı yayına bağlamak istiyoruz.

- Niye?

- Kritik MGK için...

- Saat kaç?

- 12.00...

- Kardeşim, daha toplantının başlamasına bile 1.5 saat var, fal mı açacağız, müneccim miyim ben?

- Ama bi görüşünüz vardır...

*

Kapattık tabii.

5 dakka sonra...

Bu sefer öbür haber kanalı.

*

- Evet?

- Canlı yayına bağlamak istiyoruz.

- Niye?

- Kritik MGK için...

- Şu anda Michael Jackson için 1 dakikalık saygı duruşu yapıyorlar... Bülent Arınç çok duygulandı gene, ağlıyor.

- Nasıl yani?

- 2 saat sonra arayın, MGK salonuna dinleme cihazı koydum, deşifresini yapayım, size de anlatırım.

- ?????

*

5 dakka sonra...

Öbür haber kanalı.

*

- MGK için mi?

- Evet, canlı yayın...

- Cemil Çiçek’le Kara Kuvvetleri Komutanı tavla atıyor, yenen MİT Müsteşarı’yla final oynayacak... Ama galiba orgeneral zar tutuyor... Taraf Gazetesi manşet yapsın bunu.

- !!!!!

*

Sonra öbür haber kanalı...

*

- Canlı yayın için aramıştık...

- Cumhurbaşkanı Çin’den güneş gözlüğü getirmiş hepsine, çakma Ray Ban... Başbakan kendininkini Hava Kuvvetleri Komutanı’na sattı. Adalet Bakanı da yengeye dolma yaptırmış, ilk kez katıldığı için teamülleri bilmiyor tabii, normalde sütlaç getirmesi gerekiyordu.

- Ama böyle yorum olur mu?

- Sansürleyeceksiniz katılmayayım!

*

Neyse, saat oldu 13.30...

Telefonlar kesildi.

Çankaya Köşkü’nün önündeki arkadaşlar, 22 saniye önce başlayan toplantıda neler konuşulduğunu teferruatlı şekilde anlatıyor; canlı yayında...

Bana müsaade.