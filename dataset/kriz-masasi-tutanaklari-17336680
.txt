- Bi dakka dur be kardeşim, ne benzini gözünü seveyim, zaten canımız sıkkın...
- Van münüst diyelim.
- Fransızca bi şeyler demek lazım.
- Jötem desek...
- Mersi de kulağa fena gelmiyor hani.
- Yav ne alakası var birader...
- Jömanfu diyelim.
- O ne?
- Eyfel’den aşşa Kasımpaşa.
- Ha yaşa!
- Obama kızarsa?
- E açıp soralım abi...
- Sorcaz sormasına da, saat farkı var, Vaşington’da gece şimdi, uyuyodur.
- Bu küresel işler de zor valla.
- En iyisi Amerika’da gündüz olana kadar uzatalım toplantıyı, neme lazım,
akıl danışmadan çıkmayalım dışarı.
- Ben çıkıp ağlayayım isterseniz...
- Ağla ama bizi bağlama.
- Ferdi ferdi ağla.
- Benzini unutmasak diyorum...
- Başlıycam benzinine de sana da!
- Şimdi bakın şöyle yapalım, birimiz çıksın Kaddafi’ye yapılan fena haksızlıktır desin, birimiz çıksın Kaddafi bunları çoktan hak etti desin, hem öyle diyelim, hem böyle diyelim, zaman kazanalım.
- Bitaraf olalım diyosun yani.
- Bertaraf olmayalım?
- Oofff of!
- Geçenlerde bi televizyonda sordular Libya nerde diye, bizim ahali Marmaris’te
dedi. Uruguay’da diyen bile oldu. Kimsenin umurunda değil. Biz de öyle yapalım, bize ne Libya’dan Mibya’dan diyelim, sıyrılalım işin içinden.
- Ya Afganistan’dan size ne derlerse?
- O da var di mi...
- Lübnan mevzuu da var.
- İki ucu malum değnek arkadaş...
- Ben bi yurtdışına kaçayım bari.
- En iyisi... Bi dolan gel.
- Arayan olursa evde yok deriz.
- Benzini ıskalamasak...
- Ölümü öpün atın şunu dışarı!
- Güzel abim, Araplar beş dakkada satıverdi, Kaddafi’nin elini öpen Silvio bile kıvırdı, sayıyla mı verdiler bu Libyalıları bize, gönderelim iki-üç uçak, bombalayalım gitsin anasını satayım...
- Genelkurmay havaya girmesin?
- Aman ha.
- Sarpa sarıyor bu iş, darbe marbe ayağıyla üç-beş kişiyi gözaltına alalım.
- Şahane olur, gündem değişir.
- Almışken, sekiz-on kişi alalım.
- Haberal’ı hücreye koyalım.
- Güzel fikir bu, arayın yalakayı manşet yapsın, Libya’da tavrımızı koyduk desin.
- Ne tavır koyduk desin?
- Onu demesin.
- Arada benzine de geçireyim mi?