*
Hugo Boss istifa etsin kardeşim!
*
Calvin Klein gözaltına alınsın.
Ralph Lauren tutuklansın.
*
Rüşveti alıp, kaçak binalara ruhsatı veren Christian Dior değil mi sahi? Dere yataklarını ıslah etmeyen Dolce Gabbana değil de, kim? Gözümüzün içine baka baka, “Parolamız 3Ç... Çöpü, çukuru, çamuru yok etmeyen belediye, işini yapmayan belediyedir” demedi mi, Emporio Armani? “Çevrecinin daniskası” değil mi, Elizabeth Arden? “Sele sebep olan binaları istimlak edeceğiz ama, elimizi kolumuzu bağlıyorlar, mağduruz” deyip, öbür taraftan, işine gelmeyen haberleri yapıyorlar diye çatır çatır yıkmadı mı güzelim okulu, Jean Paul Gaultier? Hayatında kürek bile görmemiş eşine dostuna, ihaleleri dağıtmıyor mu babasının malı gibi, Issey Miyake?
*
Bu ülkenin namuslu insanları içeri tıkılırken, vicdanını kaleme alan gazetecilerin tasfiye listeleri havada uçuşurken, “Ben işadamıyım, bana ne, ben cebime bakarım arkadaş” demiyor mu, Donna Karan? Yves Saint Laurent değil mi, avanta kömürü makarnayı kapıp, hür iradesini satan?
*
Güya mübarek ramazan.
Kimdir bir yandan oruç tutan...
Bir yandan soyan?
*
Sizler, naklen seyrederken yağmacıları, boğularak ölenlerin altın dişlerini sökmediklerine dua ederken...
Kimdir Allah aşkına, “Yok öyle yağma mağma” diye fırçalayan?
*
E haliyle...
“Bunlar ozonu deldi” diyor.
Haklı adam.
*
Küre’selleşmedir...
 İtiraz edilmeyen, aksine, alkışlanan bir zihniyettir aslında memleketi basan.
 