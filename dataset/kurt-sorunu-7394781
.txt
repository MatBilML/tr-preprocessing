*

"İnsan hakları"nda mangalda kül bırakmayan cemaat gazeteleri, bu katliamı sıradan bir habermiş gibi görüyorsa... "Hümanist" ayaklarına yatan bazı arkadaşlar, 12 insanımızın topluca kurşuna dizilmesinden tek satır bahsetmeyip, kendi mahalle arkadaşlarıyla "huzurlu" ve "mutlu" iftar yaptıklarını, şarkılar söylediklerini yazıyorsa... Hükümetin kontrolündeki atv’de, bu satırların yazıldığı dakikalarda "Hülya Avşar mı daha fazla masa doldurur, Gülben Ergen mi" konusu tartışılıyorsa... Aynı atv’de, azzzz sonra İbo şovda göbek atılacaksa... Kabristanda etrafını saran su satıcısı çocuklar gibi, her ramazanı fırsat bilip, aniden ekranlara doluşan ulemalarımız, hiç olmazsa ramazanın yüzü suyu hürmetine, şu garip 12 insanımız için bir minik dua etmiyorsa... Taaa Irak’la kanka olan Başbakan, kendi vatanında "gözden ırak" kurşuna dizilenler hakkında eften püften bir açıklama yapıyorsa, 275.000’inci defa "son çırpınışları" falan diyorsa... "Halkın cumhurbaşkanı" ortalığı ayağa kaldırmıyorsa... "İşbirliği" anlaşmasına attığı imzasının mürekkebi henüz kurumamış olan İçişleri bakanımız, zahmet edip olay yerine gitmiyorsa... Oy isterken devamlı oralarda olan siyasiler, şimdi ortada bile olmadığı için, kurşuna dizilen 12 insanımızın ay-yıldızlı bayrağımıza sarılı tabutları, sadece askerlerimiz tarafından omuzlanıyorsa...

*

Kürt sorunu vardır bu ülkede.

*

Şırnak... Plakası 73.

74 Bartın’dan önce.

72 Batman’dan sonra.

Siirt’in güneyinde...

Van’ın da.

Hakkári’nin batı...

Mardin’in doğu komşusu.

TC vilayeti.

*

Nikaragua’da değil.

*

Ankara’da, İstanbul’da, İzmir’de minibüsü tarayıp, 12 insanımızı kurşuna dizselerdi... Televizyonlar yayınlarını keser, çarşaf çarşaf verirdi gazeteler... Bir anda o kadar çok bakan çıkardı ki ekranlara, ulemalara çıkacak yer kalmazdı... Tırışkadan demokratlar, pazar tatillerini kesip, koşardı haber kanallarına... Türkiye bugün başka bir Türkiye olurdu.

*

Şırnak’ta minibüs tarayıp, 12 insanımızı topluca kurşuna diziyorlarsa... Türkiye, hiç istifini bozmuyorsa... "Herkes eşit", büyükşehirlerde yaşayanlar "daha eşit"se... Öldürülüşünün anlam kazanması için, hangi şehirde öldürüldüğün önemliyse... 73’te değil de, 06’da ya da 34’te kurşuna dizilselerdi yas tutacaksak, karanfil filan götüreceksek... O insanlarımızın da, hepimiz gibi eş, evlat, ana, baba, kardeş olduğunu umursamıyorsak... "Bize ne"yse...

*

Kürt sorunu vardır bu ülkede.

Ve, bu kadar vurdumduymaz, bu kadar umursamaz, bu kadar ikiyüzlü, bu kadar maskeli, bu kadar sahtekar, bu kadar bencil olduğumuz sürece de, olmaya devam edecek.

*

"Orda bir köy var uzakta, o köy bizim köyümüzdür" palavrasını kesin artık.