16 Mayıs, cuma, Mustafa Kemal’in Bandırma vapuruyla Samsun’a gitmek üzere yola çıktığı gün, yani 16 Mayıs, cuma, Bandırma limanı ile Samsun limanı satıldı!

*

Samsun’a bi varacak ki...

Liman satılmış.

"Ordu limanına yanaşalım" dese...

Satıldı.

"Çek Trabzon’a" dese...

O da satıldı.

"Rize?"

Satıldı.

"Bari Hopa’ya gidelim..."

O da satıldı.

"Dönün kardeşim Sinop’a!"

Satıldı.

"Ereğli limanı?"

Satıldı.

"Yarımca limanına gitsek..."

Satıldı.

*

"Bana satılmayan liman bulun" dese, dün itibarıyla, memleketi Karadeniz üzerinden kurtarması mümkün değil.

*

"Tekirdağ limanına çıkayım, oradan yüze yüze karşıya geçerim" dese... Satıldı.

*

"Dümeni Ege’ye kır" dese...

Dikili limanı satıldı.

İzmir limanı satıldı.

Kuşadası limanı satıldı.

Marmaris limanı?

Satıldı.

*

"Madem öyle Akdeniz’den girelim" dese...

Antalya limanı satıldı.

Alanya limanı satıldı.

Mersin limanı satıldı.

İskenderun limanı satıldı.

*

"İtalya’ya gidelim, oradan uçakla gelelim" dese... Havalimanları zaten satıldı.

*

Bakın "İtalya" dedim, aklıma geldi... Mustafa Kemal’in henüz haberi yok ama, İstanbul aşığı İtalyan ressam Zonaro, şahane bir tablo yapmıştı, "Galata Limanı..."

O da satıldı.

*

Birileri araya girip "satılmama koşulu"ndan vazgeçirmezse...

Mustafa Kemal’in işi zor!