Gazeteciliğe başladığım dönemlerde henüz tarot’tan kimsenin haberi yoktu, kahve falı seviyesindeydik, angarya görülen burç yazma işi benim gibi çömezlere kakalanırdı. “Negatif ilişkilerden uzak durun, Jüpiter’in etkisine dikkat, aşk hayatınızda çalkantılı bir döneme giriyorsunuz, Uranüs şans getirecek” filan... Ayıptır söylemesi, çoğunun klişesi bana aittir. Kendi burcum Oğlak’ı öylesine pohpohladım ki, neticede köşe yazarı oldum!
*
Hadi gelin, nostalji yapalım.
Fal bakalım bugün.
*
Malum, her yılbaşı liste hazırlarız...
Sigarayı bırakacağım.
Kilo vereceğim.
Spor yapacağım.
Vesaire...
*
Başaramayız.
*
Çünkü “kötü” alışkanlıklarımızdan kurtulmak için “en kötü” tarihtir aslında yılbaşı... İstatistiki gerçekler, yılbaşı gecesi aldığımız kritik kararları, bugün, yani 2 Ocak’ta bozduğumuzu gösteriyor... Peki n’aapmalı?
*
M x O + Bh (H + R) x S
*
Cardiff Üniversitesi’nden psikolog Cliff Arnall’ın formülü bu... M harfi motivasyonu, O fırsatı, Bh tatil günlerine yakınlığı, H güneş ışığından faydalandığımız saatleri, R geçmişimizi gözden geçirmeyi, en sondaki S başarı ortalamasını simgeliyor.
*
Bu formüle göre, âşık olmak, yeni ev almak, iş değiştirmek dahil, hayatımıza dair kritik kararlar için en uygun tarihler, nisan, mayıs, hazirana denk düşüyor. Türkiye’nin coğrafi konumunda, ideal gün, 18 Mayıs.
*
Mesela, mayısta diyete başlayıp, başaranların oranı, yılbaşında başlayanlara kıyasla, en az beş katı...
Sigarayı bırakacaksan, elbette hemen bırak ama, bu kararı vermek için en berbat gün, 24 Ocak.
*
Dedim ya, fal bu...
İster inan, ister inanma.
Hem denemesi bedava, hem de kıyamet kopartan Maya takvimine göre daha mantıklı en azından.