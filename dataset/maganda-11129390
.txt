*

Mucidi, Nuri Kurtcebe...

Efsane Gırgır’ın keskin zekásı.

O icat etti.

Açtım telefonu, sordum...

Nedir bu maganda?

*

"72’de askere gittim, Sivas Temeltepe... Herkes eğitimden kaçıyor, ben asker çocuğuyum, eğitime çıkayım dedim, ölürsün dediler, dışarsı eksi 45 derece... Ne yapacağız? Tesadüfen arkadaşıma rastladım, şarkıcı Neco... Tiyatrocu İsmail İncekara da orada, Erkin Koray’ın bas gitaristi Aydın Buray Şencan da orada... 30’uncu Piyade Alayı Şov Grubu diye bir grup yaptık. Nöbetçi subayların gece canı sıkılıyor, bizi çağırıyorlar, biz de eğlendiriyoruz filan."

*

"O yıllarda sinemaya giderdin, filmden önce Walt Disney’in Miki’leri oynardı... Film bahane, herkes o 5 dakkalık Miki’leri izlemeye giderdi aslında... Anadolu’da gördüm ki, ’i’ diyeceklerine ’ı’ diyorlar, ’miki’ diyeceklerine, ’mıkı’ diyorlar... Baktık ki, komedyen diyemiyor, karikatürist diyemiyor, şov grubu diyemiyor, bize ’mıkı’ demeye başladılar. Bizim grup oldu mu sana, mıkı... Canı sıkılan nöbetçi subayı haber gönderiyor, mıkılar gelsin... E dışarsı buz, içerde hem yemek var, hem sıcak... Mıkı olalım anasını satayım, kurtulalım dedik..."

*

"Mıkı aşağı, mıkı yukarı, ben bu mıkıları kafamda çoğaltmaya başladım... Önce mıkık çıktı! Cahilin küçüğü... Çarşı izninde görüyorum ki, adam pijamayla geziyor... Mıkık’ın büyüğü... O oldu makak! Tedavisi mümkün olmayanlar da, mokok!"

*

"Adam sokağa tükürüyor, vay hayvan vay desen, seni ikiye böler... Vay mokok vay dediğinde, çıt yok, herhalde bana paye verdi diye düşünüyor... Yürürken omuzuna çarpıyor, dönüp bakmıyor bile, vay ayı vay desen, kafanı kırar, vay makak vay dediğinde, sesini çıkarmıyor!"

*

"Yani bu işin kökeni, asker ocağıdır...

Askerden getirdim ben onları!"

*

"İstanbul’a döndüm, Gırgır’da Gaddar Davut’ta kullanmaya başladım... Makaktı, mokoktu derken, baktım ki, İstanbul’da onlardan çok var... Büyük şehirde yaşayanı, oldu sana, maganda!"

*

"Bir de mağara versiyonu var!"

*

"İşin özü, 75 milyon sayfa filan yazdık, çizdik, uç uca eklesen kutuba yol olur, hiçbiri üzerinde durulmadı, maganda kalıcı oldu... Şehir magandası, trafik magandası, futbol magandası... Ben maganda kelimesini İngiltere’de icat etmiş olsaydım, şu anda telif milyarderiydim... Herkes kullanıyor, bana su yok! Deniz Baykal’dan telif mi istesem acaba?"

*

İşte böyle...

Yani 40 yıl düşünsem, hakaret kabul edilen magandanın, Walt Disney’in sevimli Miki’sinden türediği aklıma gelmezdi.