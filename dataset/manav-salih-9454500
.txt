Fransa’nın milli günü, Ankara Büyükelçiliği’ndeki görkemli davetle kutlandı. Kalburüstü yüzlerce isim oradaydı. Sınırsız içki ve yemek servisi yapıldı. Çok ilginç bir detay vardı... Büyükelçiliğin kapısına pano yerleştirilmişti. "Sponsorlar" yazıyordu. Bir tanesi, Manav Salih’ti... Para almadan, kiraz, kayısı, üzüm, karpuz falan vermiş, "Fransa’nın resmi sponsoru" olmuştu.

*

Diyeceksiniz ki, e-ee?

E’si şu...

*

Fransa, Türkiye’nin en az 10 katı zengin, süper güç... Tanıdıklarını yedirip içirmek için büyükelçiliğe çağırıyor ama, devletin kesesinden yedirip içirmiyor... "Ben büyük ülkeyim" diye rüzgár yapmıyor, saçıp savurmuyor paraları... Çünkü o paraları Fransız vergi mükellefleri ödüyor. Sokaktan toplanmıyor.

*

O nedenle....

Koskoca Fransa Devleti, meyveyi Manav Salih’ten, kahveyi Kuru Kahveci Mehmet Efendi’den, birayı Efes Pilsen’den aldı, bedava... Şarap denince akla, Fransa gelir... Davetlilere ne ikram edildi biliyor musunuz? Sponsor Kavaklıdere...

*

ABD de böyle yapıyor.

İngiltere de.

*

Bizim elçileri bırakalım, elçilerin patronu, eski Dışişleri Bakanı, yeni Cumhurbaşkanı’na bakalım...

Çankaya Köşkü’ne adım attı, bismillah, bilmemkaç trilyon liralık tadilat yaptı.

Devletin kesesinden.

*

Ve, son not...

Türkiye Cumhuriyeti Devleti, o kadar zengin ki, Amerikan Konsolosluğu’nun önünde şehit düşen polislerimiz için, yardım kampanyası başlattı! Hayırsever vatandaşların, banka hesap numarasına para yatırmaları rica ediliyor.