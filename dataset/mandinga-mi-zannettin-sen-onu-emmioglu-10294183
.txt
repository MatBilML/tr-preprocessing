*

Bırakın bu feodal kafaları...

*

Will Smith o.

Beyonce.

Shaquille O’Neal.

Halle Barry.

Soyadı üstünde...

Denzel Washington o.

*

Kiminin Joe Louis’i, kiminin Muhammed Ali’si... Yaşlının Ray Charles’ı, gencin Usher’ı o... Sidney Poitier, taaa 1963’te Oscar’ı aldığında, Obama henüz iki yaşındaydı, iki... Hadi diyelim ki, Tony Braxton’dan, Jennifer Hudson’dan, Ashanti’den haberin yok... 50 Cent’i bozuk para mı zannediyorsun sen? Serena’nın ablası Venüs Williams’ı gördükten sonra, mitolojideki aşk tanrıçası Venüs’ü hálá sarışın mı zannediyorsun yoksa? Bakın Williams dedim, aklıma geldi, 300 milyon nüfuslu Amerika’nın en güzel kızı seçilen Vanessa Williams’ı da mı görmedin hálá? Tyra Banks? Niye ekrana yapışıyor o 300 milyon nüfuslu Amerika, Oprah ekrana çıktığında? Dans etmedin mi Michael Jackson’la? Rüyalara dalmadın mı, Gloria Gaynor’la, Aretha Franklin’le, Diana Ross’la? Savurup götürmedi mi duygularını, Whitney Houston, Mariah Carey, Lionel Richie? Biz Louis Armstrong’la evrenin dışına seyahat ederken; "caz yapma lan" dediğin için, Neil Armstrong’la anca aya kadar gidebildiğinin farkında değil misin? Boşverelim Kerim Abdülcabbar’ı, Magic Johnson’ı, Michael Jordan’ı... Babanın oğlu mudur ki, Kobe Bryant, LeBron James, Kevin Garnett, Allen Iverson, oğlun onların formasını giyiyor? Spike Lee, Ice Cube, Forrest Whitaker, bi derece... Cosby Ailesi’ni tanımayan var mı ailende?

*

Colin Powell, Condoleezza Rice, getir götür işlerine mi bakıyordu oralarda?

*

Obama dediğin adam, belediyede fen işleri müdürü değildi, Illinois senatörüydü.

Harvard mezunu.

Kendisi gibi eşi de Harvard mezunu.

"Kenyalı gariban" denilen babası, sıkı dur, Harvard’da doktora yaptı! Mandinga mı zannettin sen onu, emmioğlu? Git sor bakayım Harvard’ı kendi seçtiğin Meclis’e, kaç tane "Ha?" cevabı alıyorsun...

*

Uzun lafın kısası...

Tom Amca’nın Kulübesi’nde kalmış bir kafa, Beyaz Saray’ı kavrayabilir mi?