Hakları gasp edildi, serbest bırakılmadılar. TBMM düğüm oldu, çalışamaz hale geldi. Çünkü, CHP yemin etmemiş, boykot etmişti. Demokrasi konusunda attı mı mangalda kül bırakmayan AKP fena sıkışmıştı. Ayrıca, Keriz Feneri ayyuka çıkmış, Türkiye ayağı afişe olmuştu, gemicikler manşetlerdeydi.
*
Şakk!
Aziz Yıldırım hapse atıldı.
E tabii futbol bu, hayat memat meselesi... Değil bazı milletvekillerini, TBMM’yi komple içeri tıksan bile kimse dönüp bakmazdı gari... Muhteşem bi zamanlamayla gündem değişivermişti. Birinci sayfalar başta aşağı Fenerbahçe’ydi; ana haber bültenleri, tartışma programları aralıksız Fenerbahçe’ydi. Aziz Yıldırım tutuklandıktan sadece 24 saat sonra, kaşla göz arasında, Zahid Akman ve Kanal 7’nin sahibi Zekeriya Karaman, Keriz Feneri’nden tutuklandı. Aziz Yıldırım’ın tutuklanması gazeteleri ve ekranları öylesine kaplamıştı, öylesine kamufle etti ki, Keriz Feneri tutuklaması haber bile yapılmadı; gargaraya getirildi. Aziz Yıldırım haberlerinin ardı arkası kesilmeyince, siyaset gündemden düştü, CHP’nin de gardı düştü, direnişten vazgeçti, Meclis’e gelip yemin ettiler. AKP açısından tüm sorunlar çözülmüştü.
*
Bir sene sonra, memleket gene allak bullaktı. Tayyip Erdoğan bağıra bağıra, ya Beşar men dakka dukka falan diye atıp tutuyordu ki, Beşar men dakka dukka yaptı, Fantomumuzu vurdu. Kıç kadar Suriye, asrın liderine(!) posta koymuştu, höt zötlenen Türkiye madara olmuştu. Pilotlarımız kayıptı. Nasıl vurulduklarını bilmediğimiz gibi, cenazelerinin nerede olduğunu bile bulamıyorduk. AKP fena sıkışmıştı.
*
Şakk!
Aziz Yıldırım serbest bırakıldı.
Hem suçlu bulundu, hem hapse mahkûm edildi, hem tahliye edildi. Nefis bi karar, nefis bi zamanlamaydı. Ne yapsak da Fantomu unuttursak diye kafa yoran yalaka basınımıza ilaç gibi gelmişti. Manşetlerde, ekranlarda günlerce top çevrildi, tribünler oyalandı. O arada... Altı sene evvel Başbakan’a suikast yapacaklar diye yaygarayla tutuklanan subaylar, beraat etti. Çünkü, suikast muikast yoktu, hepsi palavraydı, hepsine iftira atılmıştı, buna rağmen hepsi ordudan atılmıştı. Aziz Yıldırım haberleri medyayı öylesine kaplamıştı, öylesine kamufle etmişti ki, hayatları kaydırılan subaylarımız tek sütun haber bile olmadı, gargaraya getirildi. Dün akşam ne yediğini unutan ahalimize güveniliyordu. Ahalimiz kendine duyulan güveni boşa çıkarmadı, Fantom dahil, hepsini unuttu! AKP açısından tüm sorunlar çözülmüştü.
*
Bir sene sonra... Ayakkabı kutusu, para sayma makinesi, 700 bin dolarlık kol saati, Bilal, bacanak.
*
Şakk!
Aziz Yıldırım yargıtay filan.
*
Öbürleri manidar’sa...
Bu “joker manidar” galiba.
Nereye lazımsa, oraya!