“Terörist yetişmediği için mi, anarşist yetişmediği için mi imam hatip okullarını kapattınız?”
Başbakanımız tarif etti...
“İmam hatip okullarındaki yoksul Anadolu evlatlarına vebalı muamelesi yaptılar. Halbuki bu gençler, barışın, kardeşliğin mücadelesini veren, sevgiyi kuşanmış gençlerdir.”
Başbakanımız kefil oldu...
“İmam hatipli gençlerin olduğu yerde, husumet olmaz, çatışma olmaz, asla hukuksuzluk olmaz, hakka tecavüz olmaz, öldürme olmaz, yaralama olmaz.”
Başbakanımız yüreklendirdi...
“İmam hatipli gençler, her türlü baskıya, sindirmeye, tuzağa rağmen zafere ulaşacaktır.”
Başbakanımız dua etti...
“Ya Rabbim, sen bu gençlerin yolunu açık et, milleti bu gençlerden mahrum etme, milleti bu gençlerimizle şereflendir, bizleri de bu gençlerimizle yol yürüyenlerden eyle ya Rabbi!”
*
Polisin 1 Mayıs’ta gaz bombası kapsülüyle kafasını patlatarak komaya soktuğu... Valinin, marjinal grup üyesidir, tam bir radikal mensuptur dediği Dilan’ın “imam hatip lisesi” öğrencisi olduğu ortaya çıktı iyi mi.
*
Düz liseye gidiyorken, okulunu “zorla” imam hatip yapmışlar.
*
Ya Rabbim, sen bu tür gençlerin yolunu açık et, milleti bu gençlerden mahrum eyleme ya Rabbi!