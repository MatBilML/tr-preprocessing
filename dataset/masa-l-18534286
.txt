Derhal gerekli önlemler alındı, “u” şeklindeki masaya geçildi, bakanlarımız alfabetik sırayla oturtuldu. A’nın avantajını kullanan Adalet Bakanı, en baş köşeye kuruldu. “Ben AB bakanıyım kardeşim, d’den önce b gelir, adaletin önünde olmam lazım” diyen AB Bakanı’nın itirazı reddedildi. Çünkü, bakanlığın orijinal adı Avrupa Bakanlığı olduğu için, Adalet Bakanı’nın önüne geçeyim derken, anca Aile Bakanı’nın arkasında yer bulabildi. Hayvanlardan Sorumlu Bakan, Milli Eğitim Bakanı’nın önüne geçti. Orman Bakanı bi sandalye yana kayarak, dış kapının mandalı psikolojisinden kurtulurken... “U” şeklindeki masa düzeni “U”laştırma Bakanı’nı vurdu, mecburen başbakan yardımcılarının yanındaki en faça sandalyeden kalkıp,
en sona gitti. Böylece, memleketin en önemli meselesi halledilmişti ki...
*
Silvan basıldı.
*
Derhal gerekli önlemler alındı.
Başbakan’la Genelkurmay Başkanı, Yüksek Askeri Şûra’nın “u” şeklindeki masasının en başında yan yana oturur, kuvvet komutanları ailenin çocukları gibi yan sandalyelere sıralanırdı. Terörle mücadelede zafiyet yaratan bu durum, değiştirildi. Genelkurmay Başkanı, Başbakan’ın yanındaki en faça sandalyeden kalkıp, yenganım gibi çocukların yanına geçti. Masa “u” şeklinde bırakıldı, ancak, hapse tıkılan komutanların sandalyeleri orduevi gazinosuna gönderildiği için, yer yer boşluklar oluşmuştu. E fiskos sehpası koysalar olmaz, devletin ciddiyetine yakışmaz, mecburen daha küçük ebatlı “u” şeklinde masa konuldu. Böylece, memleketin en önemli meselesi halledilmişti ki...
*
Hakkâri basıldı.
*
Derhal gerekli önlemler alındı. Milli Güvenlik Kurulu’nun “dikdörtgen” şeklindeki masasının en başına Cumhurbaşkanı oturur, sağ tarafına hükümet, sol tarafına komutanlar dizilir, basına poz verirken sinema seyrediyormuş gibi karşılıklı birbirlerine bakarlardı. Devletin bekasında zafiyet yaratan bu durum, değiştirildi. Cumhurbaşkanı en faça yerde kaldı ama, öbürleri karışık kuruşuk oturmaya başladı. Savunma Bakanı, Adalet Bakanı’nın yanından kalkıp, karşı tarafa, Deniz Kuvvetleri Komutanı’nın yanına oturdu. Kara Kuvvetleri Komutanı, Genelkurmay Başkanı’nın yanından kalkıp, karşı tarafa, İçişleri Bakanı’nın yanına oturdu. Hava Kuvvetleri Komutanı, Jandarma Genel Komutanı’nın yanından kalkıp, karşı tarafa geçti, ancak, yanına oturduğu adamı tanımıyorum. Protokole sordurdum, piyangodan Hava Kuvvetleri Komutanı olan Hava Kuvvetleri Komutanı’nı tanımadıkları için, yanına oturan adamı da çıkaramadılar haliyle... Sert mizaçlı “dikdörtgen” masa ise, daha mülayim hatlara sahip “oval” masayla değiştirildi. Böylece, memleketin
en önemli meselesi halledilmişti ki...
*
Siirt basıldı.
*
(Şehitler farklı... Tabut şekilleri aynı.)
*
Dolayısıyla...
İlk MGK’da gerekli önlemlerin alınması, “oval” şeklindeki masanın “yuvarlak” masayla değiştirilerek, yuvarlak açıklamalar yapılması bekleniyor sayın seyirciler.