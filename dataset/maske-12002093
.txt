Maske ölmedi!"

*

İyi de, kimdir

bu Maske?

*

Geçen sene... Kara vicdanlının biri, yüklemiş 580 kilo bombayı bagaja, girmiş otoparka, park etmiş sinsice, defolup gitmiş... İstihbarat böyleydi... Ama hangi otoparkta? Hangi araçta?

*

Saniyeler tıkır tıkır çalışıyor.

Ankara faciayı bekliyordu ki...

Buldu.

"Burda" dedi.

Açtılar...

Orda.

*

Bilmiyorum, 100 vatandaşımız mı kurtuldu ölmekten, 300 sakat belki...

*

Ortalık sütlimanken cesaret maskeleriyle dolaşan şarlatanların, makam odasında masasının altına saklandığı o tehlikeli anlarda, sahada, tehlikeyle burun burunaydı o... Adı, Maske.

*

Maskeli balonun

sahici kahramanı.

*

K9 diyorlar onlara... Alman Kurdu sanılıyor hepsi... Değil halbuki... Irkı ve cinsi çok önemli değil... Önemli olan, zekásı, yüreği, karakteri... Alman Kurdu’ndan oluyor, Belçika Malinois’inden oluyor, İngiliz Springer’inden oluyor, Labrador ve Golden Retriver’dan, Amerikan Cocker’ından oluyor. Bizim Kangal’dan olmuyor! Rakipsiz bekçi, Kangal. Hafıza mükemmel, 100’ün üstünde kelime öğreniyor. Ama burun sıfır... Peki var mı bize ait K9? Tarsus’un Çatalburun’u umut veriyor.

*

İyi de, niye K9?

Nedir anlamı?

Evrensel kelime oyunu aslında... İngilizce "canine"dan geliyor. Köpekgil yani... Okunuşu, keynayn...

Key-K, nayn-9.

*

Ankara Gölbaşı’nda 11 dönümlük özel merkezde eğitiliyorlar. Beceren, diploma alıyor. Sınıfları var; bomba, narkotik, asayiş, arama kurtarma... Bir yavru, 150 testten geçiyor; zeká, cesaret, karakter, koruma güdüsü, ikna kabiliyeti, soğukkanlılık filan... 8 ila 20 hafta... 2 aylıkken testlere başlıyor, 2 yaşında işbaşı, 9 yaşında emekli... Başarısız olan, bir hayvansevere hediye ediliyor. Boru değil... Senede 700 köpek eğitime alınıyor, 400 tanesinden anca 1 tanesi bomba uzmanı olabiliyor. Sonra devamlı idman... Memur gibi ataması yapılıyor. Eğitmeniyle birlikte... Çünkü hep aynı kişiden emir alıyor. Başkasını takmıyor. Tanesi kaba hesap 75 bin lira... Eğitim maliyeti 5 bin lira civarında, yıllık masrafı 2 bin lira... Uyuşturucu bulan pati sallıyor, bomba bulan oracığa oturuyor.

*

Volkan, Konya’da çöken apartmandan bir kadını çıkardı. Reks’le Nick bomba arıyor, Sera’yla Dudy narkotiğe bakıyor İzmir’de... Has Sivas’ta, Marko Tunceli’de, Apaçi İzmit’te, Öncü Bursa’da, Pars Esenboğa’da, Çakal desen, başka yere tayin edilmediyse Atatürk Havalimanı’ndaydı en son... Bety, Şila, Cango, Kim, Beny, Deisy, Chopen, Kuku, Jake, Pia, Paşa, Silas, Arman, Cina, Çarli, gümrük kapılarında... En kıdemlisi Cango, Habur’da... Türkiye’de ele geçirilen uyuşturucunun yüzde 15’ini onlar enseliyor... Rekor Jake’de, Mersin’de 402 kilo eroin, 80 bin hap yakaladı.

*

Anlatıyorum ki, tanıyın...

Hayvan değil onlar.

Kahraman.

*

Burası dandik bir ülke olmasaydı, tanırdınız çünkü... Pop yıldızı gibi posterleri olurdu, tişörtlerini giyerdik, isimlerine şarkılar yazılırdı, şehirler birbiriyle yarışırdı buraya gelsin diye, öğretmenler çocuklarımızı götürürdü eğitim aldıkları yerlere, severlerdi birbirlerini, heykelini dikerdik, İngiltere’de diktiler mesela, emekli olurken törenler yapardık.

*

Gerçi diyeceksiniz ki, insan kahramanlarımızın kıymetini bile bilmiyoruz, köpek kahramanlarımızın kıymetini mi bileceğiz? Haklısınız... Zaten böyle düşündüğümüz için, onlar burunlarıyla hayatlarımızı kurtarırken, bizim burnumuz boktan kurtulmuyor bir türlü.

*

Ve, zaten böyle düşündüğümüz için, minibüsün arkasında unuttular onları, klimayı da çalıştırmadılar, havasızlıktan, sıcaktan, kalp krizi geçirerek öldü 5 tanesi... Öldü.

*

Ne yaptılar sonra biliyor musunuz? Bırakın kahramanlara yakışır töreni möreni, toprağa bile vermediler... Bu becerikli kahramanları, nasıl bir beceriksizlik sonucu öldürdükleri ortaya çıkmasın diye, silinsinler, unutulsunlar diye, yaktılar onları... Yok ettiler!

*

Anadolu Ajansı’nın Cem Garipoğlu’nu yakalamışçasına flaş flaş flaş diye geçtiği haber işte bu: "Emniyet yetkilileri medyayı yalanladı, öldü denilen Maske ölmedi..."

*

Maske’yi öldürmeyi

başaramamışlar...

Aferin.

*

Peki ölenler hangileri?

Deisy mi, Şila mı, Beny mi?

Onlar önemli değil nasıl olsa...

Tanınmıyorlar, yak gitsin.