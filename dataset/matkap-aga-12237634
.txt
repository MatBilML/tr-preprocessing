Eskisinden yüzde 100 iyiyim.

Bu bana Allah’ın ikramıdır.

Bu memlekette benim gibi

5 erkek ya vardır, ya yoktur...

60’ımdan sonra sekse taktım.

Ben kadın olsam, beni seçerdim."

*

(Bırak kadınları...

Benim bile canım çekti be!)

*

Yaşıtı gençle flört ederken canından olan talihsiz genç kız için, cinayet sanki normalmiş gibi, "Ya davulcuya, ya zurnacıya" diyen bir başbakan yönetiyorsa bu ülkeyi... Reşit olmamış çocukla evlenen 71 yaşındaki adam için, "kadın" olan Aileden Sorumlu Bakan gıkını çıkarmıyorsa... 14 yaşındaki kızı taciz eden 76 yaşındaki adam için, "kadın" olan Milli Eğitim Bakanı tek kelime etmiyorsa... Ana-baba denilen tiplerin izniyle; alan razı, veren razıysa... İşin "ahlaki" boyutunu tartışmak manasızdır.

*

Sorulmayan soru şudur:

"Matkap ağa, genç kızlardan harem kurup, kimseye çaktırmadan, kafasına göre takılmak varken, neden evlendi? Bu işi, nikáh kıymadan gizli gizli yapsaydı, ki yapabilirdi, kimsenin haberi olur muydu? Normalde, işine gelmiyorsa, saati sorsan cevap vermez... Peki neden, gazete gazete, televizyon televizyon gezip, ballandıra ballandıra anlatıyor?"

*

Çünkü.

Bu coğrafyanın...

Bu toprakların hastalığı var onda.

Gösteriş hastalığı.

*

Göstermek istiyor.

*

O nedenle, İngiltere’nin en pahalı şatosunu almıştı matkap ağa... O nedenle, rakibi 44 metrelik yat aldıysa, 45 metrelik yat alır, aynı zihniyetteki bizim işadamları... O nedenle, plajlarda 10 bin dolarlık taşlı mayolar giyer bizim ikoncanlar... O nedenle, parayı bulur bulmaz, gizleyeceğine, 4 çarpı 4 ciplere doluştu bizim türbanlı ikoncanlar... O nedenle, mütevazı yazlıklarda kalırken, göstere göstere, 7 yıldızlı Rixos’larda kalmaya başlarlar... O nedenle, kıçında don yokken, borç harç bulup, teyze kızının düğününde bilezik takma yarışına girer bizim insanımız.

*

Kadın maldır, bu zihniyet için.

Parası var, aldı, gösteriyor.

*

Ve, şimdi sıkı durun.

25 senedir bu memlekette gazetecilik yapan biri olarak, şunu rahatlıkla söyleyebilirim... Sizin mideniz bulanıyor ama, "nüfusun en az yarısı takdir etmiştir" matkap ağayı, "Helal olsun" demiştir için için.

*

"18’lik kız bulduysam, neden evlenmeyeyim, ben salak mıyım?" diyor matkap ağa... Çünkü, elinde güç ve para olmasına rağmen "hukuki olan, ama, ahlaki olmayan" işlerden uzak duran insanlara "salak" gözüyle bakanların ikoncanıdır matkap ağa.