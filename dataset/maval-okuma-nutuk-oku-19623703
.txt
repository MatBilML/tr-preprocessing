*
İlker Başbuğ, terörist.
Öbürleri, terörişko.
*
Terörist babasının, TBMM’de “gerilla şehit kabul edilsin, ailesine tazminat ödensin” dediği dakikalarda... Hapisteki milletvekili, efsane komutan Engin Alan’ın eşi hakkında mahkemeye hakaretten suç duyurusunda bulunulması kadar normaldir.
*
Hizbullah bırakılırken, profesörlerin, gazetecilerin içeri tıkılması... Kurdukları iddia edilen silahlı terör örgütünün henüz kimseyi yaraladığı bile görülmemişken, Kuddusi Okkır’ın, Türkan Saylan’ın, İlhan Selçuk’un, Uçkun Geray’ın, Erhan Göksel’in, Kaşif Kozinoğlu’nun vefat etmesi, Yarbay Ali Tatar’ın, Albay Berk Erden’in, terörist kurşunuyla tekerlekli sandalyeye mahkûm olan, devlet övünç madalyalı Albay Abdülkerim Kırca’nın kendi canına kıyması, kalanların çoğunun kahırdan kanser olması, anormal midir?
*
Döneceğiz bu mevzuya...
Ama önce “Başkomutan” tarafından Atatürk Tarih Kurumu’na atanan ve “Atatürkçülüğü hakaret sayarım” diyen arkadaşın istifasını yazalım.
*
Geldikleri gibi giderler.
*
Ne geldi diye küçülür.
Ne de gitti diye yücelir.
Sahibi halk’tır...
Kuruma ihtiyaç yoktur.
Kurumunu da al git.
*
Kurum’sa mesele...
YÖK’ü al, ÖSYM’yi al, rektörleri, dekanları al, yardımcı doçentlere kadar in, komple yerleş... Yumurta şemsiyesi açmadan girebiliyor musun üniversitelere?
*
Giremezsin...
Çünkü, tepeden indi dediğin Mustafa Kemal, yüreğinden girdi bu millete.
*
Bakın... Mustafa Kemal, Bandırma vapuruna binerken, memleketin nüfusu 10 milyon civarındaydı. O gün, ideallerine inanan insan sayısı, eminim 10 bin kişiyi geçmezdi. Alt tarafı binde 1’di yani... Bugün ise, minimum nüfusun yarısıdır, fazlasıdır. Devrim başarılmıştır.
*
Girizgâhta normal’leri saydık ya... Nutuk’u okumak yerine, palavradan miting nutuklarını dinleyenlerin olması da normaldir. Bazılarını her zaman kandırabilirsin, herkesi her zaman kandıramazsın. Demokratik olarak,
eğrisi doğrusuna denk gelecektir.
*
Atatürk ilkeleri arasında saymazlar ama, en önemli ilkesi, moral’dir...
Bozma moralini.