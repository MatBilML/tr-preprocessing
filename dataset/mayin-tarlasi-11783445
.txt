*

Bir baba, geçenlerde 4 çocuğunu ve eşini vurduktan sonra kendi kafasına sıktı...

"Mutlu" sokak.

"Ölmez" apartmanında.

*

Dün, 8 kişi katledildi.

"Huzurevleri" mahallesi!

*

Hollywood dekorlarına benziyor Türkiye...

Dışardan bakıyorsun, şahane palas.

İçeri giriyorsun ki, aslında kalas.

*

Başrolde biz... Hepimiz.

*

Psikiyatr uzmanları bangır bangır bağırıyor, her 4 kişiden 1’i ruh hastası bu ülkede... Ekonominin bu kadar bozuk olmadığı 10 sene önce 7 kişiden 1’iydi... Herkes domuz gribinden korkuyor ama, panik atak salgını var şu anda... Depresyon had safhada, canımız burnumuzda... 15 milyon kişi stres kaynaklı uyku bozukluğu yaşıyor mesela.

*

Netice?

Patlayan patlayana.

*

Bakın, durumları sabit, ööylece duruyor, kıpırdamıyor, etrafı çitle çevrili, üstüne basmazsan infilak filan etmiyor... Buna rağmen, illa el áleme vereceğim diye, ısıtıp ısıtıp getiriyorlar mayınlı araziyi Meclis’e.

*

Halbuki, "17 milyon yürüyen mayın" var memlekette... Aramızda dolaşan, trafikte arkamızdan gelen, vapurda yanımızda oturan, belki kapı komşumuz, belki akrabamız, damarına ne zaman basılacağını bilmediğimiz, hareket halinde 17 milyon mayın... Ne zaman getirilecek Meclis gündemine?