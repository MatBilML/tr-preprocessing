*
   *
Oturabilirsiniz.
*
2 kişiden 1’i bize oy verdi diye rüzgar yapan AKP, 2 mebusundan 1’ini budadı, tekrar aday göstermedi. Böylece, 2 kişiden 1’inin yanlış oy verdiği, bizzat AKP tarafından kanıtlandı.
*
AKP’nin mebus listesi
“high quality” yani “yüksek kalite” yazan karton kutuyla verildi. Hastanede doğar doğmaz öldürülen bebeleri bisküvi kutusuyla vermişlerdi. Ders alınmış demek ki.
*
Manisa’daki Anemon Otel’de konuşan Bülent Arınç, “Siyasete Manisa’da başladım, Manisa’da bitireceğim, Bursa’dan aday olacağım söylentileri var, tekrarlıyorum, Manisa’dan seçileceğim” dedi. Bursa’ya gönderildi. Manisalılar timsah yürüyüşü yaptı. (Meraklısına not: Anemon, dağ lalesi demektir.)
*
Zabıt katibi sınavında adayların boyunu ölçmüşler, 1.75’ten kısa olanı elemişlerdi. Hal böyleyken, başbakanın savcı olabileceğini, adalet bakanının bu boyla mübaşir bile olamayacağını yazmıştım. İbrahim Kutluay aday adayı olunca sevindim... Kesin Adalet Bakanı olacak! Gel gör ki, çemberden döndü. “Evet dememek için kör olmak lazım” diyen Metin Şentürk, listede ismini göremedi. “Ailem CHP’li ama, başbakanın yüreğine gönül verdim” diyen Cengiz Kurtoğlu’nun, haybeye gönül verdiği ortaya çıktı. “Gelmeyin üstüme sakın gelmeyin, kadehi şişeyi kırarım bugün” albümünün remiksini çıkarması bekleniyor.
*
AKP güya türbanlı aday gösterdi, Antalya 13’üncü sıradan... Papa’nın Saadet Partisi’nden mebus olma ihtimali, AKP’nin Antalya’dan 13 mebus çıkarması
ihtimalinden fazla.
*
Ancak, “ulemaya soralım” efsanesi gerçek olabilir. Çünkü, Nesrin Ulema AKP’den aday.
*
CHP... Bi yandan Mustafa’yı hapisten çıkarmak için memleketim İzmir’den aday gösterdi, beri yandan, beni hapse tıkmaya çalışan Sezgin Tanrıkulu’nu yaşadığım İstanbul’dan aday gösterdi. Annem Mustafa’ya oy verecek, Sezgin beni içeri tıkacak. Babama sordum, “Yıllardır bu anı bekliyordum, kütüğü İstanbul’a taşıyıp Sezgin’e oy vermeyi düşünüyorum” dedi. Allah’tan benim işim kolay, Tuncay benim bölgeden bağımsız aday oldu, oyum Tuncay’a, hiç olmazsa ben gireceğim, Mustafa’yla Tuncay çıkacak, derbiyi 2-1 alıcaz.
*
Derbi deyince... Beşiktaşlı Devlet Bahçeli, en azından Beşiktaş’ta bir sene forma giyen Saffet’i aday gösterirken, Fenerbahçeli başbakan gitti, Galatasaraylı Hakan’ı aday gösterdi iyi mi... CHP topçu bulamadı, düdük buldu, hakem Selçuk Dereli’yi aday gösterdi. (Şansal ağabeyden rica ediyorum, bu pozisyonları Marcus Merk’le masaya yatırsın lütfen.)
*
Aynı CHP... Cemaatçi polislerin kitabını yazdığı için gırtlağına çökülen sevgili arkadaşım Nedim’e adaylık bile teklif etmezken, “Bilge adamdır, Fethullah Hoca’yı saygıyla selamlıyorum”
diyen ilahiyatçıyı, Nedim’in
evinin bulunduğu bölgeden
aday yaptı. Aferin.
*
“Ecevit’i öldürecekti” demeye getirerek, Profesör Haberal’ın yargılanmasına sebep olan Emrehan Halıcı’yla, Profesör Haberal, CHP’den aday... Profesör Haberal’ın 80 vilayette yer kalmamış gibi, götürülüp Ecevit’in Zonguldak’ından aday gösterilmesi ayrı bi maharet.
*
MHP.... Bir taraftan efsane komutanı aday gösterdi, öbür taraftan, asker kaçağı bakanı.
*
Ekstra matrak tarafı, MHP adayı eski DYP’li bakan Bahattin Şeker’i, asker kaçağı olduğu için askere gönderen eski DYP’li Savunma Bakanı Turhan
Tayan, CHP’den aday.
*
(Zaten listeye şöyle bi bakınca, Ecevitçi ve Baykalcı’dan çok, Demirelci var CHP’de... Yeni CHP’li Aydın Ayaydın’ın eski ANAP’lı olduğuna bakmayın, Beykoz Konakları adayıdır.)
*
“Ergenekon”dan yargılanan “savcı” Cihaner’e CHP’nin kapıları kapatılırken; “Ergenekon” davasını
yürüten “Emniyet” Genel Müdürü “Oğuz Kağan” Köksal, AKP’den aday oldu. MHP n’aptı? “Silivri”yi kapsayan bölgeden, Pınar “Ergenekon”u aday gösterdi!
*
Bi tane Ahmet Türk, Kürtçü BDP’den aday oldu, bi tane Ahmet Türk, Türkçü BBP’den aday oldu. BDP, bu seçimde de Apo’yu aday göstermedi, şimdilik KCK’lılarla yetindi.
*
Hak-İş Başkanı AKP’den, DİSK Başkanı CHP’den,
Kamu-Sen Başkanı MHP’den aday oldu. E haliyle işçilere
parti kalmadı, kusura bakmayın.
*
Hayatı boyunca solcu’ları içeri tıkıp, solcu örgütçülük’ten içeri tıkılan Hanefi Avcı’nın adaylık başvurusu, avukatı “Fidel” Okan tarafından yapıldı...
Castro “tatmin oldum” dedi.
*
Bütün bakanlar liste başı olurken, “eşcinsellik hastalık” diyen, aileden sorumlu bakan çizik yedi... Tatmin öyle olunmaz, böyle olunur.
*
Ve...
*
Yaş itibariyle yeni Meclis’in açılış oturumunu kim yönetecek. biliyor musunuz? Oktay Ekşi!
*
AKP sıralarındaki surat ifadelerini Meclis tivi canlı yayında nasıl verecek,
hakikaten merak ediyorum.