*

Belki aklınıza takılmıştır...

*

Temmuz 2005.

İspanya önerdi; Türkiye Başbakanı, Medeniyetler İttifakı’nın eşbaşkanı oldu.

Şubat 2006.

IMF’ye verilen son niyet mektubuna göre, Halkbank’ın satış süreci resmen başladı.

Eylül 2006.

İspanyol Banco Bilbao Vizcaya Angentaria, Halkbank’a talip oldu.

Ekim 2006.

İspanya Ekonomi Bakanı Pedro Solbes, İspanya’yı ziyaret eden Ali Babacan’a "Halkbank’ı almak istediklerini" söyledi. Babacan, "Zaten İspanyol bankacılarla Singapur’da görüştüm, sizi bekliyoruz" dedi.

Ocak 2007.

TBMM tutanağından notlar...

Mustafa Özyürek (CHP): Özelleştirme deniyor ama, yabancılaştırma yapılıyor. Halkbank’ı da bir yabancı alacakmış.

Salih Kapusuz (AKP): Kimmiş?

Özyürek: İspanyollar.

Kapusuz: Parayı bassın, alsın.

Nisan 2007.

Seçimden sadece 3 ay önce...

CHP’den milletvekili adayı olması beklenen Ankara Sanayi Odası Başkanı Zafer Çağlayan, isyan etti, "Halkbank’ın 5 milyar dolar olduğunu söylüyorlar. Halt etmişsin sen! Kime peşkeş çekeceğini biliyorum ben... Halkbank, hem esnafındır, hem de 16 milyar dolardır, 16 milyar dolar... Bu peşkeşe göz yumamayız" dedi.

Ekim 2007.

Esnaf bankası Halkbank, tarım kredisi vermeye başladı... Halkbank’ın Esnaf ve Kobi’lerden sorumlu genel müdür yardımcısı, traktörden seracılığa, 22 milyon çiftçiye uygun kredi vermeye başladıklarını, "bu tür kredi sisteminin en başarılı örneğini İspanya’nın oluşturduğunu, yeni potansiyel ülkenin ise Türkiye olduğunu" söyledi.

Kasım 2007.

Türkiye’nin Madrid Büyükelçisi, "Bizim hükümetimizle, buradaki hükümet arasında bir sinerji oluştu. Halkbank’ı 2-3 İspanyol bankası istiyor, teması artırmak lazım" dedi.

Ocak 2008.

Özelleştirmeler hızlanıyor. Halkbank’ın satışının en geç 2009’da biteceği açıklandı.

Dün...

Medeniyetler İttifakı için İspanya’da bulunan Başbakan, Halkbank başta olmak üzere, kamu bankalarının özelleştirileceğini belirterek, "Biz hükümet olarak, şeffaflık temelinde cazip bir ortam sunacağız" dedi. Başbakan’a İspanya’da, Sanayi ve Ticaret Bakanı Zafer Çağlayan da eşlik ediyor.