Gençlik İksiri getirmiş bu sefer.

Yeşil, iğrenç bi sıvı.

Kereviz, kabak, salatalık, maydanoz, zencefil kökü, limon falan galiba...

Sıkıp, içiyorsun.

*

Birincisi, kabak güzel bir şey olsaydı, kabak demezlerdi... İkincisi, madem kerevizle maydanozu karıştırıp suyunu içecektik, o kadar fındığı niye yedirdin?

*

Üstelik...

Milletçe bunalıma girdik, yeşil halıya bile basmıyoruz, kene çıkar diye... Çiğköftenin yanındaki marula bile şüpheyle bakıyoruz... Hálá, "Yeşil gördün mü, dal" diyor.

Amerika değil ki burası birader...

Kırım Kongo Turko!

*

Önceki seneler iyiydi...

"Fındık yiyin" dedi.

Viskiyle, birayla tıkır tıkır yedik.

"Belinizi ölçün, belinizin çevresi boyunuzun yarısından az olmalı" dedi.

Göbeği içeri çektik...

Onu da hallettik.

Ama bu sene başka...

Hem bu yeşil sıvıyı içeceksin, hem de 60 tane barfiks, 120 tane mekik çekeceksin.

Kekik yemeye razıyız da, mekik zor...

Hem zaten bu kadar barfiks çekebilsek, gençleşmek için iksire ne gerek var?

*

Yeşil bulamaç iç.

Tavuklu salata ye.

Erken yat, 5’te kalk.

Yoga yap.

Komando taburu daha rahat!

*

Özetle...

Mehmet Öz’le olmuyor bu iş.

Bize şöyle, Zekeriya Beyaz gibi bir hoca lazım, sağlık alanında... Kafamıza göre...

"Yiyelim, içelim, güzelleşelim, Allah affeder" diyecek bir hoca.