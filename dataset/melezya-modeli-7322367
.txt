"Küçük Amerika yapacağız!"

Arkası çorap söküğü gibi geldi.

*

Sovyet modeline özenen de oldu.

Küba modeline özenen de.

Taaa o zamanlar da adaydık, ama şimdiki kadar popüler değildi AB modeli.

Bir ara Japon modeline yöneldik.

Özal, 17 defa gitti Japonya’ya.

Ama baktık ki, Japon modeli için çalışmak gerekiyor, bize uymaz... Oralara kadar gitmişken, direksiyonu Asya kaplanlarına kırdık.

Güney Kore olalım.

Tayvan olalım.

Hong Kong olalım.

Singapur olalım bari.

Erbakan çıktı dedi ki...

"Endonezya olalım!"

Fellik fellik modellerden model beğenirken, korkularımız bile model modeldi...

İran mı oluyoruz acaba?

Suudi Arabistan mı oluyoruz?

Yoksa Cezayir mi oluyoruz?

Ve aniden, IMF modeline sarıldık!

Kriz çıktı...

Brezilya’ya benzettiler.

Bankalar battı...

Arjantin’e benzettiler.

Derken, AB modeli kıymete bindi.

Hindistan olalım diyen de çıktı...

Pakistan olalım diye akıl veren de.

En güzeli Çin modeli diyen var.

Gel zaman git zaman...

Küçük Amerika olmak isteyen Türkiye’ye, büyük Amerika dedi ki, "siz iyisi mi, ılımlı İslam modeli olun... OK?"

*

Teröre karşı İrlanda modelini inceledik, İspanya modelini inceledik. Bir türlü karar veremediğimizi görünce, Abdullah Öcalan çıktı, İskoçya modelini, Galler modelini ve Güney Afrika modelini incelememizi tavsiye etti... Kıbrıs için İsviçre modelini tartıştık, Annan modeli için referandum yaptık, neticede Belçika modeli ağırlık kazandı. Emniyet Genel Müdürlüğü, Alman modelini mercek altına aldı. SHP, önümüzdeki seçim için İtalyan modelini öneriyor. Maliye Bakanlığı, kayıtdışıyla mücadele için İngiliz modeli uyguluyor; vergi için de, Hollanda modeli uygulamıştı. Devlet Planlama Teşkilatı, mesleki eğitim için Danimarka modelini inceliyor. Sigara şirketleri, Tekel’in özelleştirilmesi için Tunus modelini istemişti. Yabancılara mülk satışı için İspanya modelini benimsedik; yabancı emeklileri tatile getirmek için de Norveç modelini... Köyden kente göç eden kadınlarımızın sorunlarını çözmek amacıyla İsveç modeli üzerinde duruluyor. DYP, belediyelerde ortaya çıkan Ali Dibo vakalarına karşı, Fransa modeline dikkat çekti. Sağlıkta, Amerikan modeli, Finlandiya modeli veya Dubai modellerinden birinde karar kılacağız. Tarımda Polonya modelini uyguluyorduk; şimdi Yeni Zelanda modeli ve Avustralya modeli uyguluyoruz. Çiftçi sigortası için Meksika modeli araştırılıyor. Zeugma’nın turizme kazandırılması için Mısır modeli üzerinde çalışılıyor. Tavuk gübresi için Kanada modeli tercih edildi. Çiçekçiler, Kolombiya modeli ile büyüme kararı aldı. Vallahi. Daha verimli süt alabilmek için Portekiz modeli hayata geçirildi. Tasarruflu su kullanımı için İsrail modeli getirildi. Fener Patrikhanesi için düşünülen, malum, Vatikan modeli... AKP’nin ampulü, Fas modeli AKP’nin gaz lambası modeli... Yeni Anayasa’nın da, Şansölye modeli olarak bilinen, Avusturya modeli olduğu söyleniyor.

*

En son ne olduk?

Malezya modeli.

*

Koy haritayı önüne.

Pasifik’ten Atlantik’e...

Ekvatordan kutuplara kadar...

Hepsine özeniyor, hepsini beğeniyor, hepsini örnek alıyor, hepsini olmak istiyor.

Bi tek neyi istemiyor?

Atatürk modelini.

Yaranamadı garibim.