Saat 21.30, otele yerleşiş.
(Presidente Intercontinantel Mexico, 42 katlı, içinde gölleri olan Chapultepec orman parkı manzaralı, başkanlık suiti 279 metrekare, jakuzili.)

*

Bu sabah 11.45, Meksika Ulusal Vatan Anıtı’na çelenk koyma töreni, 12.15, Chapultepec Parkı içindeki Cumhurbaşkanlığı resmi konutu Los Pinos’ta (Türkçe meali, çamlık) karşılama töreni, 12.30, Cumhurbaşkanı Felipe de Jesus Calderon Hinojosa ile (3 sene önce kıl payı kazandı, 10 Meksikalıdan 4’ü seçimde hile yapıldığını düşünüyor) baş başa görüşme, 14.30, öğle yemeği (Sopa, ayıptır söylemesi çorba demek, Quesadilla üzerine avakado soslu Guacamole ve çiğ yumurtadan yapılan 300 senelik geleneksel tatlı Licuados), saat 16.45, Osmanlı kolonisinin 1910’da Mexico’ya hediye ettiği saat kulesini ziyaret (ki, bu saat kulesinin bizimle alakası yoktur, Meksika’da yaşayan Lübnanlılar tarafından yaptırılmıştır, hatta 1970’te Lübnan Saat Kulesi olarak değiştirilmiş, Türk Büyükelçiliği’nin hır çıkarması ve tamirat masraflarının Türkiye tarafından üstlenilmesi neticesinde tekrar Osmanlı levhası yerleştirilmiştir), saat 17.30, Meksika Dışişleri Bakanlığı Matias Romero Enstitüsü’nde 200 kişiye hitaben konuşma (ki, bu konuşmanın aslında Türk Dışişleri Bakanlığı tarafından Mexico Üniversitesi’nde yapılması planlanmıştı, ancak, küçük bir pürüz çıktı, Mexico Üniversitesi’nin bu tarihte tatilde olduğu anlaşıldı!), saat 18.30 otele
dönüş, dinleniş.

*

Yarın sabah 9.30, Meksika Ticaret Odası Başkanı’yla kahvaltı (tarçın vanilya çikolata meyve ve mısır unundan yapılan Atole, üzerine bol baharatlı kuru fasulye Gallo Pinto ve soğuk Guanabana, ki, meyve suyudur), saat 10.50, Reforma gazetesi muhabiri Mireya Olivas ile mülakat (cazgır kadındır), saat 12.30, Mexico’ya 60 kilometre mesafedeki Aztek piramitlerini ziyaret (detaya girmeyeyim, oralara kadar gidip de görmemek olmaz), saat 14.30, piramit manzaralı öğle yemeği (acılı et ve fasulye Chili con Carne, üzerine, tadı damağında kalacağı için gene Luciados isteyeceğini tahmin ediyorum), saat 15.30 otele dönüş, dinleniş.

*

Saat 19, Mexico’dan ayrılış.
(ATA uçağıyla 15 saat uçuş.)
Cuma, Ankara’ya varış.