*

Birincisi...

*

"Rakçıyız, sertiz" filan diye atıp tutan yazarları alay konusu yapmak istemem ama... İngilizcede "şeytan boynuzları" adı verilen o selamın hakaretle, saygısızlıkla alakası yoktur. Aksine, bizdeki nazar boncuğu gibi batıl inançtır, kötülüklerden korunmak için kullanılır. Bu selamı rock kültürünün sembolü haline getiren İtalyan kökenli Amerikalı efsane Ronnie James Dio’nun, babaannesinden öğrendiği bir harekettir. "Tanrı seni korusun" manasındadır.

*

İkincisi...

*

Ronnie James Dio, bugün 67 yaşında... Black Sabbath üyesiyken, 1979’da, bu selamı ilk kullanıp dünyayı sarstığında, bizim Başbakan imam hatipten yeni mezun olmuştu... E makam arabasında Cengiz Kurtoğlu’nun kasedini dinleyen başbakanın, Ronnie’den Monnie’den haberi olmayacağına göre, muhtemelen kurt işareti yapan ülkücüler sanmıştır o metalcileri.

*

Üçüncüsü...

*

Okuyorum haberleri.

Gözaltına alınan metalci gençler, "Biz o işareti protesto için yapmadık, yanlış anlaşıldık, haksızlığa uğradık, polisler kaba davrandı, nezarette psikolojimiz bozuldu" falan diyorlar.

*

Yani, ben de medyadaki rakçı abileri gibi onlara sahip çıkmak, haklarını savunmak isterdim ama... Salya sümük ağlayan metalci olur mu kardeşim?

*

Belli ki, otorite karşısında eğilmeyen bükülmeyen Ronnie’den senin de haberin yok... Cem Karaca’dan da mı yok? Malvarlığına el konulan, 200 yıl hapis cezasına çarptırılıp, vatandaşlıktan atılan ama, zulme teslim olmayan Cem Karaca... Ya Edip Akbayram? Cunta tarafından vebalı muamelesi yapılan, işsiz bıraktırılan, evine ekmek götürebilmek için alyansını bile satmak zorunda kalan ama, onurunu satmayan Edip Akbayram... Madem rock’çısınız, hiç mi bi şey öğrenmediniz onlardan? Erkin Koray? "Ben bu sistemi reddediyorum" diyerek, kızını okula göndermeyen, evinde kendisi eğiten Erkin Koray... Başbakanmış, milli eğitim bakanıymış, YÖK Başkanı’ymış kazır mı? Moğollar, Dadaşlar, Kurtalan Ekspres... Neler çektiler... "Devlet bize baskı yapıyor" diye zırıl zırıl ağladıklarını gördünüz mü hiç? Toros gibi, Tendürek gibi, Erciyes gibi, yalçın dağlar gibi ayaktalar hálá... İstedikleri kadar üstlerine gitsinler, geçit vermediler.

*

Demem o ki...

Rock özgürlüktür, bedeli var.

*

İki tane polisten tırsıyorsan, alt tarafı 3 saat içerde yatmaktan ödün patlıyorsa, burnuna niye haşin çocuklar gibi zincir taktın Allah aşkına? Git, Serdar Ortaç dinle.