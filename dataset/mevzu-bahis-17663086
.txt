*
Başka ne tahmin ediliyor?
*
Bahis siteleri birbirinden enteresan iddialar koydu, ahali şakır şakır para yatırıyor.
*
“Gelinliği hangi terzi dikti?” iddiasının seçenekleri arasında, Valentino, Armani, Marchesa, Matthew Williamson, Bruce Oldfield, Vera Wang, Carolina Herrera, Oscar de la Renta, Dior, John Galliano bulunuyor... Chanel 1’e 33’ken, Amanda Wakeley 1’e 4 veriyor.
*
“Gelinliğin kuyruğu kaç metre olacak?” iddiası, 8’e kadar yolu var’dan başlıyor, 8’den fazla olur’a kadar gidiyor... En fazla para, 2 metreden kısa’ya yatırılmış vaziyette.
*
“Gelinlik ne renk olacak”ın kataloğu ise, beyaz, lila, pembe, ton ton...
Kırmızı, 1’e 50.
*
Peki, Kraliçe ne renk şapka giyecek? Açık mavi ve gri en çok beklenen, oranı 1’e 5, mor 1’e 6, yeşil 1’e 8, sarı 1’e 10, kırmızı 1’e 12, siyah 1’e 16, beyaz 1’e 20... Göreceğiz.
*
Kraliçe’nin kocası Prens Filip törende uyur mu? 1’e 10.
*
Gelin arabası kiliseye giderken bozulur mu? 1’e 5 bin.
*
“Ne zaman çocukları olur”da en çok para, dokuz ay sonra’ya yatırıldı. İlk çocuğun cinsiyeti de bahis konusu... “İlk çocuğun adı olsa olsa ne olur”un favorisi, merhum kaynana Dayana.
*
“Bunlar ne zaman boşanır?” var iyi mi... 10 sene dolmadan, 1’e 8 veriyor.
*
“Prens kazmadır, takayım derken yüzüğü düşürür” diyenler, 1’e 20 alacak... “Damadın sağdıç kardeşi Prens Heri, serseridir, yüzükleri getirmeyi unutur” diye düşünenler, 1’e 25 kapacak.
*
Davetlilerden biri “Durunnn, onlar evlenemez” diye bağırıp, nikâha mani olmaya kalkarsa... “Kalkar mı kalkar abi” diyenler, 1’e 50 indirecek.
*
Gelinin anası sakız çiğner, 1’e 23... Fırsatı kaçırmaz, ilk ağlayan Eltın Con olur, 1’e 8.
*
Balkondan selamlama sırasında damat gelini dudağından öper, 1’e 5... Yanağından öper, 1’e 4... Heyecandan eli ayağına dolanır bu salağın, kulağından öper, 1’e 33.
*
İlk öpücüğün süresi ne olur? 0-3 saniyeye günahını koyan bile olmadı henüz... 3-10 saniye 1’e 5, 10-60 saniye 1’e 25, yapıştı mı bırakmaz kardeşim, bi dakkadan fazla öper 1’e 250.
*
Damadın pantolonu patlar, 1’e 25... Gelin damadı bırakıp, kiliseden kaçar, 1’e 100... (Ben her ihtimale karşı, gelin kaçar’a 5 sterlin koydum.)
*
“Düğün yemeğinde ne yenecek?” derseniz... At eti, 1’e 500 veriyor.
*
İlk dans şarkısı ne olacak?
Angels 1’e 8
Nothing compares to you 18
Sex on fire 1’e 50!
*
Balayına nereye giderler? Nişanlandıkları Kenya, en çok tahmin edilen adres... Las Vegas 1’e 100 verirken, Disneyland 1’e 125.
*
Bakın, Disneyland deyince, bizim çılgın proce’nin çizgi filmi geldi aklıma... Şu İngiliz bahis siteleri “söğüş kanalı ne zaman biter?” diye iddia açsa da, para koysak azizim...
*
Malum, mevzu’bahis söğüşse, gerisi teferruattır... Seçenekler “sittinsene, çıkmaz ayın son çarşambası, hamsi kavağa çıkınca, 13 Haziran 2011” falan!
SON DAKKA NOTU:
Hazır, herkes çılgın mılgın hayalleriyle meşgulken, haşırt diye, şifre var, sorun yok deyip, üniversite sonuçlarını açıkladılar. Böylece, sadece şifreyi kapan çağla bademler kazanmadı... “Kalıbımı basarım” bu rezaleti örter bunlar, diye iddiaya girenler de kazandı!