Robert, Üsküdar Amerikan, Alman, Fransız, İtalyan, Avusturya gibi liseler, bundan böyle seçme sınavıyla değil,
Seviye Belirleme Sınavı’yla öğrenci alacak.
*
Bu karar yanlıştır... Bi iş yapın da, fakir fukaranın işine yarasın be kardeşim!

*

Bakın, geçen sene Anadolu lisesi sınavına 1 milyon çocuk girerken, özel yabancı okul sınavına sadece 20 bin çocuk girdi. Çünkü, sadece 20 bin aile “Kazanırsa gönderebilirim” dedi. Sadece 20 bin ailenin gücü yetebildi.

*

Yabancı okul sınavına girmeyen çocuklar, hangi Anadolu lisesini kazandıysa, oraya gidiyor, yabancı okullarla ilgili herhangi bir hedefi olmadığı için, sınavları da farklı olduğu için, kendisini kıyaslamıyor, rencide olmuyor.

*

Bu sınavı kaldırırsanız...
Yabancı okul sınavına girmeyen çocukların, binlercesinin, Robert’e Alman’a Fransız’a puanı yetecek. Yıllık ücretleri, 20-25 bin lira... Burs murs, yok, palavra.... Kazanacak. Gidemeyecek. Ömrünün sonuna kadar içinde ukde kalacak. Ana babaları da, ömürlerinin sonuna kadar “Benim yüzümden evladım mağdur oldu” diye kahredecek.

*
 Kırık karneden çok, kırık kalp vardır bu ülkede... Parasızlık yüzünden. Yapmayın.
*
Üstelik...
“Sınavları kaldırıyoruz” dediniz, sınavları arttırdınız. Eskiden orta sonda dershaneye giden çocuk, şimdi, orta bir, orta iki, orta sonda dershaneye gidiyor. Bi sene sınava giriyordu, şimdi üç sene sınava giriyor. Ergenlik çağında bu çocuklar... Psikolojileri darmadağın, saçları dökülüyor, mide kanamaları geçiriyor, uykudan sıçrayarak uyanıyor, tikleri patladı, altını ıslatanlar var. Evlerde harp yaşanıyor. Düzeltecekseniz, önce bunu düzeltin.
*
Milli Eğitim Bakanlığı’nı, milli dershane bakanlığına çevirdiniz. İlkokul beşten, lise sona, sekiz sene dershaneye para ödüyor aileler... Devlet okullarında dersler boş geçiyor, ataması yapılmayan öğretmenler canına kıyıyor, dünyanın en saygın mesleğini pazarda limoncu haline getirdiniz. Düzeltecekseniz, önce bunu düzeltin de, millet dershaneye gömeceğine, biriktirsin, evladını özel
okula gönderecek parası olsun.
*
2002’de fırsat eşitliği yoktu, 2010’da adaletsizliğin feriştahı var... Kaldırın özel yabancı okul sınavını, tüy dikin bari.