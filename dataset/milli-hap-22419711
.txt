*
İstanbul Teknik Üniversitesi Zemin Mekaniği Profesörü, rüyasında tarikat şeyhi gördü, şeyh YÖK’ün yanlış yaptığını söyleyince, şeyhin bu uyarısını dilekçeyle başbakanlığa gönderdi, başbakanlık dilekçeyi inceledi, gereğinin yapılması için milli eğitim bakanlığına havale etti, bakanlık dilekçeyi inceledi, gereğinin yapılması için YÖK’e gönderdi.
*
Dumlupınar Üniversitesi Biyoloji doçenti’nin, evini dergâha çevirdiği, eşinin kendisini peygamber ilan ettiği, kafasına taç takıp, müritlerine ayaklarını öptürdüğü, ayaklarını güzel öpenle seviştiği ortaya çıktı.
*
Selçuk Üniversitesi Profesörü, dekolte giyinen kadınların tecavüzü göze alması gerektiğini söyledi, tahrik edilince sürpriz olmadığını izah etti.
*
Açık öğretimi bile bitirmeyen adamın Kastamonu Üniversitesi’nde bölüm başkanı olduğu, mis gibi dekan olmak varken, Mustafa Kemal Üniversitesi’nde profesör olmaya niyetlenince enselendiği anlaşıldı.
*
Profesör Yusuf Ziya Özcan, ki, YÖK başkanımızdı, domatesin içine öyle bi mekanizma yerleştirirler, milletimiz yok olabilir dedi.
*
Selçuk Üniversitesi Meram Tıp Fakültesi Profesörü, kalçaya takılan platinleri sanayi sitesinde tornacıya yaptırdı; çok şükür Konya’da yedek parça sanayimiz gelişmiş, yoksa, marangoza da yaptırabilirdi.
*
Sakarya Üniversitesi’nde rektör adayı olan elektrik-elektronik profesörü, kendisine oy veren akademisyenlere toki’den ev vaat etti.
*
Yıldız Teknik Üniversitesi Profesörü, Allah rızasını gözeterek İslami bisiklet üretilmesinin insanlara faydalı olacağını anlattı.
*
Profesör Recep Akdağ, pantolon paçalarını çoraba sokmayı önerdi.
*
Profesör Burhan Kuzu, bana ne ulan, git savcıya söyle atsın içeri dedi.
*
Profesör Mehmet Haberal, Profesör Fatih Hilmioğlu, Profesör Kemal Gürüz, vatana-millete zararlı bulundukları için, hapiste... Profesör Türkan Saylan, Profesör Uçkun Geray, şüpheli şahıs olarak öldüler. Profesör Erol Manisalı, Profesör Kemal Alemdaroğlu, Profesör Mustafa Yurtkuran, Profesör Ferit Bernay, Profesör Osman Metin Öztürk, sanık... Şizofreni tedavisinde çığır açan, geliştirdiği ilaç formülüne patent alan, milyar dolarla ölçülen formülü “milli” kalsın diye yabancı şirketlerin astronomik tekliflerini reddeden, Tübitak’la sözleşme imzalayan, GATA Profesörü Eczacı Albay, casus diye içerde.
*
Ve, başbakanımızın talimatıyla “milli hap” üreteceğimiz açıklandı...

Ki, bana sorarsanız, o hapı zaten çoktan yuttu Türkiye.