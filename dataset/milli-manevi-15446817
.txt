Devlet Bahçeli’ye 50’şerle başladı, sonra 250 bin liralık manevi tazminat davası açtı. Erkan Mumcu AKP’ye katıldığında bakan yaptı, AKP’den ayrıldıktan sonra 100 bin liralık manevi tazminat davası açtı. Abdüllatif Şener, yardımcısıydı, AKP’den bi ayrıldı, manevi tazminat davası açtı. CHP milletvekilleri Kemal Anadol, Ali Topuz, Atilla Kart, Haluk Koç, Şahin Mengü, Engin Altay, Arif Ekici ve Mustafa Özyürek’e manevi tazminat davası açtı. Kambersiz düğün olmaz, Kamer Genç’i unutmadı, manevi tazminat davası açtı. MHP milletvekili Oktay Vural’a 50 bin liralık, dünyanın en kibar insanlarından Deniz Bölükbaşı’na 100 bin liralık manevi tazminat davası açtı. Rahmetli Erhan Göksel’e, Fikri Sağlar’a 50’şer bin liralık manevi tazminat davası açtı. Leman ve Penguen dergilerine manevi tazminat davası açtı, mizah sanıldı, gerçek çıktı; karikatürist Musa Kart ve Sefer Selvi’ye 10’ar bin liralık manevi tazminat davası açtı. Rahmetli İlhan Selçuk’a, rahmetli Şakir Süter’e, Yıldırım Türker’e, Can Ataklı’ya, Altemur Kılıç’a, Fikret Otyam’a, profesör Yalçın Küçük’e, listeyi uzatmayayım, sığmaz buraya, 60 küsur gazeteciye manevi tazminat davası açtı, Emin Çölaşan’a 200 bin liralık manevi tazminat davası açtı. Gak diyene 50 bin liralık manevi tazminat davası açtı, guk diyene 150 bin liralık manevi tazminat davası açtı.

*

Sonra?

*

Terör örgütü kurduğu iddiasıyla içeri tıkılan saygın profesör Mehmet Haberal, kendisine terör örgütüyle alakalı bi tane bile soru sorulmadığını, buna rağmen tahliye edilmediğini belirterek, dokuz hâkim hakkında manevi tazminat davası açıp, kazanma gafletinde bulundu.

*

Başbakanımız ortalığı ayağa kaldırdı, isyan etti... “Yargıya güven kalmadı” dedi. “Anayasa çiğnendi” dedi. “Haberal’a manevi tazminat kazandıran mahkeme, bu hakkı kendinde nereden buluyor?” diye sordu. “İdeolojik bir karar” dedi. “Hukukla ilgisi yok” dedi. “Millete inandıramazsınız, ben inanmıyorum” dedi. “Bu kapı açılırsa, herkes manevi tazminat davası açmaya kalkarsa, ne olacak?” dedi. “Yargının, bu kararla güvenilirliği bitmiştir” dedi.

*

Sonra?

*

Deniz Baykal gitti, Kemal Kılıçdaroğlu geldi, Başbakanımız bismillah dedi, açılışı yaptı, Kılıçdaroğlu’na 50 bin liralık manevi tazminat davası açtı... Devlet Bahçeli gitmedi, yerinde duruyor, o nedenle dün, Devlet Bahçeli’ye 50 bin liralık manevi tazminat davası daha açtı.

*

“Tanzimat devri”nin sonunu biliyoruz... Bakalım “tazminat devri”nin sonu nereye varacak.