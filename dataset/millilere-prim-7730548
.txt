"Ormana villa sitesi yapılır mı?"

"Sahiller beton yığını oldu!"

*

Sor, bunu diyene...

"İster misin o evlerden birini?"

Anında yavşar.

Yılışık bir gülümseme belirir suratında... "İsterim tabii" der, "kim istemez ki?"

*

Bırak tapusunu, şaka yollu teklifte bile omurgalı durmayı beceremez, bükülüverir.

*

"Asker şöyle, asker böyle" der.

Asker davet verir.

Bakarsın, en önde o.

"Türban Köşk’e çıkmamalı" der.

Bi resepsiyon...

Kuyrukta!

"Şu tivi programı iğrenç" der.

Çağır.

Koşar.

"Çıııktık aaçık alınlaaa..."

Göster koltuğu.

Balıklama AKP’de.

Veya tersi.

*

"Bedava sirke baldan tatlı" Japon atasözü müdür? Bal tutup, parmağını yalayan İngiliz var mı?

"Beleş atın dişine bakılmaz birader" diyen Amerikalı gördünüz mü hiç?

"Atın ölümü arpadan olsun şekerim" diye nasihat eden Hollandalı?

"Boş mezar bulsa, uzanan" İsviçreli?

"Üzümünü ye, bağını sorma" diye akıl veren Kanadalı?

*

İki çeki oduna...

İktidarı kodu mu?

Kodu.

*

Hal böyleyken...

Neymiş efendim, milli takıma prim verilecekmiş, vay efendim, o işin maddiyatı mı olurmuş, her şey para için yapılmazmış ki, ayıpmış, insan utanırmış, falan.

*

Geçiniz...

*

Ahlak dersi veren gazeteci esnafının kaç tanesi bu akşamki maça "bilet parası ödeyip" girecek?

Koyayım mı beleşçi listesini köşeye?