Genelkurmay
Başkanı istifa etti.
Kara Kuvvetleri
Komutanı istifa etti.
Hava Kuvvetleri
Komutanı istifa etti.
Deniz Kuvvetleri
Komutanı istifa etti.
Harp Akademileri
Komutanı içerde.
Emniyet, cemaat.

Anayasa Mahkemesi, başkanı iktisatçı... Yargıtay, başkanının manşetlere çıkarılan özelliği Bülent Arınç’ın arkadaşı olması... Danıştay, başkanına gelince, kurban olduğum Allahım verdikçe veriyorsun... Sayıştay, hakeza... Yüksek Seçim Kurulu, vekil adaylarına aday olamazsın deyip, sonra pardon aday olabilirsin demesini boşver, oy pusulası bastırdı, 12 trilyona, bi itiraz edildi, aynı oy pusulasını aynı firmaya bastırdı, bu sefer 1 trilyona.

ÖSYM, şifre.
YÖK, başkanı bırak rektörlüğü dekanlık bile yapmadı, rektörler hapiste.

Türk Telekom, Arap.
Tekel, British American.

TRT, borazan.
RTÜK, eski başkanı, kankası olan tivicilerle Deniz Feneri’nden tutuklandı.

Diyanet İşleri, başkanı istifa etti. Devlet Planlama Teşkilatı, kapatıldı. Taş Kömürü Kurumu, seçmene avanta... Toprak Mahsulleri Ofisi, 126 ülkeden toprak mahsulü ithal ediyoruz. Devlet Su İşleri, dereleri bile satıyorlar. Türk Tarih Kurumu, başkanı alengirli işlerden yargılandığı için görevden alındı. Kızılay, başkanı Somali’ye makarna götürürken Kılıçdaroğlu’nu da götürmeye kalkınca, istifa etmek zorunda kaldı. Türkiye Bilimler Akademisi, bilimi budanıyor, ak’ademi yapılıyor, bilim adamları komple bırakmak üzere.

Futbol Federasyonu.
UEFA kovdu.

Adli Tıp Kurumu, prostattan git, hamile raporu versinler... Türkiye İstatistik Enstitüsü, kışın mayoyu, yazın sobayı hesaplıyor, enflasyon düşüyor, Rahmi Koç’un maaşıyla senin maaşı toplayıp, ikiye bölüyor, kişi başına düşen milli gelirin oluyor. Nüfus İşleri Genel Müdürlüğü, seçim yaklaşırken ölüler diriliyor, seçimden sonra ölüler gene ölüyor. Türkiye İş Kurumu, pariteden kazanmak için dolar satıyor, oyisidi’ye göre genç işsizliğinde dünya şampiyonuyuz. Kadın Statüsü Genel Müdürlüğü, statü malum... Tütün ve Alkol Piyasası Düzenleme Kurumu, kafayı biraya taktı. Telekomünikasyon İletişim Başkanlığı, telekulak... Tabiat Varlıklarını Koruma Genel Müdürlüğü, böceklerimizi bile araklıyorlar. Güzel Sanatlar Genel Müdürlüğü, heykel yıkılıyor. Kültür Varlıkları Genel Müdürlüğü, en son herkül’ü çaldılar. Gıda Kontrol Genel Müdürlüğü, fırınlarda fareler cirit atıyor, kırmızı biberde kiremit tozu, zeytinde ayakkabı boyası var, bayat tavuğu beyaz görünsün diye klora batırıp, küflenmiş peyniri jelle harmanlayıp taze kaşar diye kakalıyorlar. Türk Standartları Entitüsü, helal gıda standardı çıkarıyor! Maden Tetkik Arama, her seçim arefesinde bulduğu bilmem kaç milyar dolarlık yüksek graviteli petrolü bi türlü çıkaramadı. Et Balık Kurumu, çipura çiftlikten, inek Şili’den... Türk Hava Yolları, denince akla deve geliyor.

Atatürk Kültür Merkezi, başbakanımızın laiklik dersi verdiği dakikalarda, Milli Eğitim Bakanlığımızın yapısı değiştirildi, laik vatandaşlar yetiştirme görevi defterden silindi.

Siz hâlâ zannediyordunuz ki...
Memlekette kala kala bi tek Milli İstihbarat Teşkilatı sağlam kaldı!