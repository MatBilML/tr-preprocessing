*

Başbakan Yardımcısı Bekir Bozdağ, HSYK’yı ağır şekilde eleştirdi, hâkim ve savcılara baskı yapıldığına dikkat çekerek, Savcı Sarıkaya kararı yargının bağımsızlığına açıkça müdahaledir dedi.

*

En çarpıcı hamle, Başbakan Yardımcısı Bülent Arınç’tan geldi. Savcı Sarıkaya’ya iş teklif ettiğini açıkladı! Gelsin, meclise hukuk müşaviri yapayım dediğini, ancak, zulme uğrayan Savcı Sarıkaya’nın asil bi insan olduğunu, kaderime razıyım diyerek, iş teklifini kabul etmediğini söyledi.

*

Yalaka arkadaşlar, koro halinde Savcı Sarıkaya’yı savunan canhıraş makaleler döşendi, mesleğini namusuyla-onuruyla yapan Savcı Sarıkaya’yı “tek parti zihniyeti”nin infaz ettiğini yazdı. Savcı Sarıkaya derhal görevine iade edilsin başlıklarıyla feysbuk sayfaları açıldı.

*

Çünkü.
Memleketi yönetenler hafız ama...
Ahalide hafız’a kaybı var.

*

Yukarda, beş sene önceki gazete haberlerinden derlediğim Savcı Sarıkaya, “bunlar PKK yardakçısı” diyerek MİTçileri sigaya çekmeye çalışan Savcı Sadrettin Sarıkaya değil... “Bunlar terör örgütü” diyerek generalleri tutuklamaya çalışan Savcı Ferhat Sarıkaya.

*

İşine geliyorsa...
Savcı Sarıkaya cici.
İşine gelmiyorsa...
Savcı Sarıkaya çirkin.