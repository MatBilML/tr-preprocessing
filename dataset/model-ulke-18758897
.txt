Kıdem tazminatında “Avusturya” modeline geçiyoruz. Kıdemi her sene sıfırlayan “Brezilya” modeli düşünülüyordu ama, tazminat yerine babayı veren model daha makul bulundu.
*
Ve, aslına bakarsanız, Celal Bayar’ın “Küçük Amerika olucaz” modeliyle başladı her şey...
*
Gerisi çorap söküğü.
*
“Sovyet” modeline özenen oldu. “AB” modeli popüler değilken... Özal çıktı “Japon” modeli önerdi. Sonra baktık ki, Japon modeli için çalışmak gerekiyor, bize uymaz, e oralara kadar gitmişken direksiyonu “Asya” modellerine kırdık, “Kore” olalım, “Tayvan” olalım, “Hong Kong” olalım, bari “Singapur” olalım filan derken, Erbakan çıktı “Endonezya” modeli istedi.
*
Gel zaman git zaman...
Küçük Amerika’ya Büyük Amerika dedi ki, siz en güzeli “Malezya” modeli olun!
*
Teröre karşı “İspanya” modelini inceledik, “İrlanda” modelini inceledik, fellik fellik model aradığımızı görünce, Apo dayanamadı, “İskoçya” modelini, “Galler” modelini ve “Güney Afrika” modelini tavsiye etti. Bakanlar kurulumuzun yeni hali “Almanya” ve “Finlandiya” modellerinden örnek alındı. Başkanlık sistemi için “Fransa” modeli üzerinde çalışıyoruz.
*
Sağlık Bakanlığımız üniversite hastaneleri için “ABD” modeline geçmeyi planlıyor. Tarım Bakanlığımız küçükbaş hayvancılık için “Avustralya” modelini ve “Yeni Zelanda” modelini incelerken, büyükbaş modellerimizi “Uruguay” modelinden getirtiyor. Yoksullara yönelik mikro kredide “Bangladeş” modeli uygulanıyor. TRT’den şifresiz maç yayını için “Arjantin” modeli benimsendi. Kültür başkentimiz İstanbul desen... “Dubai” modeliyle tanıtıldı.
*
Sosyal güvenlik reformumuz “Şili” modeli... Kıbrıs’a “İsviçre” modeli, “Porto Riko” modeli ve “Çek Cumhuriyeti” modeli isteniyordu, “BM” modeliyle referandum yaptık, neticede “Belçika” modelinde karar kıldık. İşsizliğe “Danimarka” modeliyle çare aranıyor.
*
İğneden ipliğe alışveriş “Çin” modeli... Masajda “Filipin” modeline geçtik. Hizmetçilik sektörü “Moldova” modeline yöneldi. İhtiyarlarımıza “Bulgar” modeliyle bakıyoruz.
*
Kaçak elektriği “Güney Afrika” modeliyle önleyeceğiz. Kayıt dışı ekonomiyle mücadele için “Güney Kore” modelini araştırdık, “İngiliz” modelinde karar kıldık. AB’yle müzakere için “Hırvatistan” modelini uygun bulduk, “Norveç” modeliyle rest çektik. Güneydoğu’yu “Hindistan” modeliyle kalkındıracağız. Erozyona karşı “Hollanda” modeli beğenildi.
*
“Pakistan” modeliyle üretiyoruz. Ormanlarımızı “Finlandiya” modeliyle geliştiriyoruz. Bilişim suçlarıyla mücadele için “Estonya” modeli mercek altına alındı. Mesleki eğitime “İngiliz” modeli getiriliyor. Zorunlu organ bağışı için “İran” modeli tartışılıyor. Nükleer santralı “İrlanda” modeliyle ihale ettik. Yabancılara “İspanya” modeliyle mülk sattık.
*
Köyden kente göç eden kadınlarımızın sorunlarını “İsveç” modeliyle çözeceğiz, ki malum, tıpatıp benzeriz İsveç’e... Balıkçılığımızı “Norveç” modeliyle kurtaracağız. Harran’daki tarihi dokuyu “İtalya” modeliyle koruyacağız. Zeugma’yı “Mısır” modeliyle turizme kazandıracağız. Enerjide dışa bağımlılığı azaltmak için “İzlanda” modeli gündeme alındı, tasarruf için “Küba” modeli inceleniyor. Su israfını “İsrail” modeliyle önleyeceğiz.
*
Yargının yükünü azaltmak için “Japonya” modeli masaya yatırıldı. Başbakanımız talimat verdi, olimpiyatlardaki madalya sayısını arttırmak için “Jamaika” modeli ve “Kenya” modeli üzerinde durulacak. Kömür madenlerindeki grizu patlamalarına karşı “Kanada” modeline geçiliyor. “Kolombiya” modeliyle uyuşturucuyla mücadele edeceğiz. Yabancı dil eğitimi için “Lüksemburg” modeline, TBMM içtüzüğünü yenilemek için “Macaristan” modeline geçildi.
*
Kemal Kılıçdaroğlu aman ben geri kalmayayım dedi, İzmir’e “Tayland” modeli önerdi.
*
Turizme “Malta” modeli istendi. Merkez Bankamız döviz ihalelerini “Meksika” modeliyle yapıyor. Antalya’ya “Monako” modeli müjdesi verildi. Mobeseli trafik denetimlerinde “Norveç” modeli uygulanıyor. Okulöncesi eğitim için “Portekiz” modeli inceleniyor.
*
Dünyanın en uzun borusunu bize döşediler, “Rusya” modelinden... Kesmedi, tankerlerle doğalgaz taşıyoruz “Cezayir” modelinden... Tarımda verimliliği arttırmak için “Polonya” modeli üzerinde duruluyor. Gümrüklerimiz “Singapur” modeliyle hızlanacak.
*
Vergilerimiz “Zammm’biya” modeli... Çılgın proce “Panama” modeli... Tekel’i “Tunus” modeliyle özelleştirdik. Telekom’u “Lübnan” modeliyle sattık. Serbest bölgelerde “Ürdün” modeline geçilmek isteniyor. Sigara yasağından işleri bozulan kafeler için “Yunanistan” modeli inceleniyor. Fener Patrikhanesi için düşünülen “Vatikan” modeli.
*
Aç haritayı.
Pasifik’ten Atlantik’e...
Bi tek ne modeli istemiyoruz?
Atatürk modeli.
*
Aynen devam kardeşim...
“Top” model olana kadar!