*
Gabi Antepli oldu yani.
*
Dünyanın ilk tüp bebek fili o.
*
Tesadüfe bakın ki, çalışmayan organı çalıştırıp, ilk tüp bebek insanı dünyaya getiren Profesör Robert Edwards’a Tıp Nobel’i verildiği gün, Türkiye’ye geldi.
*
Tesadüfe bakın ki, aynı gün, çalışmayan organları çalışanlarıyla değiştirip insanlığa hayat veren Profesör Mehmet Haberal’a Amerikan Cerrahlar Birliği Onursal Ödülü verildi.
*
Tesadüfe bakın ki, Profesör Edwards, Nobel aldığını öğrenemedi ve Nobel’ini almaya gidemeyecek; çünkü beyin fonksiyonlarını yitirdiği için hastanede yatıyor.
*
Tesadüfe bakın ki, Profesör Haberal da, onursal ödül aldığını öğrenemedi ve ödülünü almaya gidemeyecek; çünkü beyin fonksiyonları yerinde olduğu için hapishanede yatıyor.
*
Tesadüfe bakın ki, İngiliz Profesör Edwards ve dünyanın ilk tüp bebeği olan İngiliz Louise Brown hiç Türkiye’ye gelmediler ama, Türkiye’nin ilk tüp bebeği Ece, şu anda İngiltere’de.
*
Tesadüfe bakın ki, dünyanın ilk tüp bebeği Louise’in büyüyünce şöhretten başı döndü, dünyanın eğitim seviyesi en yüksek ülkelerinden olan İngiltere’de tahsilini yarım bıraktı... Türkiye’nin ilk tüp bebeği Ece ise, bırak şöhret peşinde koşmayı, basına fotoğraf bile çektirmedi, eğitim seviyesi en geri ülkelerden olan Türkiye’de Robert Kolej’i bitirdi.
*
Tesadüfe bakın ki, dünyanın ilk tüp bebeği Louise’in nikâh şahidi Nobel ödüllü Chambridge profesörü ama, kendisi anca devlet torpiliyle PTT’de işe girebildi, kocası da barda kapıcı... Türkiye’nin ilk tüp bebeği Ece ise, Chambridge’in en büyük rakibi Oxford’un hukuk fakültesinden birincilikle mezun oldu.
*
Tesadüfe bakın ki, dünyanın ilk tüp bebeği İngiliz ama, dünyanın ilk tüp ikizleri taaa Avustralyalı... Türkiye’nin ilk tüp ikizleri ise, Türkiye’nin ilk tüp bebeği gibi, İzmirli.
*
Tesadüfe bakın ki, dünyanın ilk tüp ikizlerinin annesi 1980 Eylül’ünde hamile kaldığında, Türkiye’de darbe oldu... Türkiye’nin ilk tüp ikizlerinin ismi ise, Kenan ve Evren iyi mi!
*
Tesadüfe bakın ki, dünyanın ilk tüp üçüzleri, ikizler gibi Avustralya’da dünyaya geldi ama, başka hastanede... Türkiye’nin ilk tüp üçüzleri ise, Türkiye’nin ilk ve ikizleri gibi, gene İzmir’de dünyaya geldi, gene Ege Üniversitesi’nde.
*
Tesadüfe bakın ki, Türkiye’nin ilk tüp üçüzleri, 1.5’ar kilo doğmuştu, 45 gün kuvözde kalmışlar, tüm Türkiye nefesini tutarak, hayata “bağlanma” çabalarını izlemişti. Bağlandılar. Ama “parçalandı”lar... Çünkü, evlat sahibi olabilmek için tüp bebek deneyen anne-babaları boşandı maalesef... Biri anneyle, ikisi babayla yaşıyor... Böylece, hem tıp tarihine geçtiler, hem de “en az üç çocuk” tezinin illa mutluluk getirmediğini kanıtladılar.
*
Tesadüfe bakın ki, Türkiye’ye gelen dünyanın ilk tüp fili Gabi de, parçalanmış ailenin yavrusu... Annesi Pakistanlı Tamar, İsrail’de yaşıyor, babası Hindistanlı Emmett, İngiltere’de.
*
Tesadüfe bakın ki, Türkiye’nin en ünlü fili Pak Bahadur da, Pakistanlıydı, ana-babasından koparılmıştı... Üstelik, o da, Türkiye’nin ilk tüp bebekleri gibi, İzmir’in hemşerisiydi.
*
Tesadüfe bakın ki, 50 sene yalnız yaşayan Bahadur’a gelin olsun diye, Hindistan’daki ana-babasından koparıp 2 yaşındaki Begümcan’ı getirdiler, ama, Begümcan büyüyene kadar Bahadur yaşlandı, 59’unda öldü, bu sefer 11 yaşındaki Begümcan yalnız kaldı, hadi bakalım anasından-babasından koparıp, Begümcan’ın yaşıtı bi damat getirdiler, adı Winner; âşık oldular, yavrularını bekliyoruz... Nereden getirdiler Winner’ı? Gabi’nin memleketi İsrail’den!
*
Tesadüfe bakın ki, dünyanın ilk tüp bebek fili Gabi, İzmirli Winner sayesinde geldi... Çünkü, Gaziantep Belediyesi, aslında Sri Lanka’dan fil getirecekti. Sri Lanka’da darbe oldu, iş yattı... Tam o sırada, fil Winner’ın İsrail’den İzmir’e geldiği öğrenildi, İsrail’den yardım istendi.
*
Tesadüfe bakın ki, tam “fil” yardımı gelecekken, insani yardım “fil”omuzu bastılar, Hayfa Limanı’na götürdüler... Sonra, Gabi’yi gene Hayfa Limanı’ndan gemiye yükleyerek, “fil”le birlikte hayvan “filo”su gönderdiler; iki zebra, üç suaygırı, dokuz maymun.
*
Tesadüfe bakın ki, Gabi kelimesi Türkçede “ahmak” anlamına geliyor ama, aslında, dünyanın ilk tüp bebek filini dünyaya getiren ve trafik kazasında hayatını kaybeden “ileri zekâlı” Doktor Gabi Eshkar’ın adı.
*
Tesadüfe bakın ki, “Doktor” Gabi Eshkar’ın hatırasını yaşattığı için Gabi’nin adını değiştirmeme kararı alan Gaziantep Büyükşehir Belediye Başkanı da doktor...
*
Tesadüfe bakın ki, dünyanın ilk tüp fili Gabi, bizim İzmirli Winner gibi “Yahudi” memleketinde doğdu ama, dünyaya geldiği yerin adı, “İncil” Hayvanat Bahçesi!
*
Tesadüfe bakın ki, dünyanın ilk tüp insanını dünyaya getiren ve Nobel alan Hıristiyan profesör, Vatikan’ın hışmına uğradı, “Dinimize göre asla kabul edilemez” dendi, aforoz edildi... Diyanet İşleri Başkanımız Ali Bardakoğlu ise, “Dini ve ahlaki kurallara uygundur” dedi, üstüne, Türkiye Diyanet Vakfı’na hastane kurdurup, tüp bebek uygulaması başlattı.
*
Tesadüfe bakın ki, Diyanet’in İstanbul’daki 29 Mayıs Hastanesi’nde bir anne tüp bebek yöntemiyle hamile kaldı. Doğum için Samsun’a gitti. Takdiri ilahi olsa gerek, 29 Mayıs Hastanesi’nde değil, Türkiye Cumhuriyeti’nin doğumunu müjdeleyen “19 Mayıs” Üniversitesi’nde doğum yaptı; ikiz.
*
Tesadüfe bakın ki, dünyanın ilk tüp bebeğini dünyaya getiren Hıristiyan profesör, Papa tarafından aforoz edilirken... Diyanet’in ilk tüp bebeklerinin babası, imam.
*
Tesadüfe bakın ki, Oxford’u birincilikle bitiren ilk tüp bebeğimizin ardından, tüp bebek babası olan imam da... “Turkey” vesilesiyle
bize “hindi” diyen ukala dümbeleği İngilizlere kapak oldu!
*
Tesadüfe bakın ki, fena yazı olmadı, fil’hakika, ben bile beğendim.