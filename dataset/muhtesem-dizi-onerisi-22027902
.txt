Benzetmek gibi olmasın ama, tüsiad üyeleri gibi kalantordur yani... Namazla niyazla alakası yoktur. Camiye anca bayramdaaaan bayrama gider. Oğlunu, ecnebi tahsili alsın diye avrupa’ya gönderir. Etrafındakiler uyarır, etme eyleme derler, gâvurlara verme çocuğu, kalsın burda, dinini öğrensin... Ayhan bey güler, geçer, inanç’tan değil, bilim’den yanadır. Gel zaman git zaman, oğlu avrupa’dan döner, ki, dinsiz olmuştur! Söylemişlerdi işte sana, bilim ha, al sana bilim... Ayhan bey perişan olur, pişmandır, ancak, henüz ebesinin örekesini tam olarak görmemiştir. Şak... Fabrikası işgal edilir. Ekmek verdiği işçiler, sosyal adalet vaadiyle kandırılmış, yakıp yıkmış, malını mülkünü gasp etmiş, ibadeti bile yasaklamıştır. İyi de, kimin başının altından çıkmıştır? Kimdir milletin zihnini bulandıran iblis? Maalesef, vicdan sahibi Ayhan bey’in salya sümük yalvarmasına acıyarak işe aldığı, farkında olmadan koynunda beslediği yılan’dır o... Namuslu insanları fıştıklayan ve Müslüman Türk olarak bildikleri işçi, meğer yahudi’dir. Kimliğini değiştirmiş, aralarına sızmış, kanlarına girmiştir. Öylesine soysuzdur, ahaliyi mukaddesattan öylesine saptırır, ki, Ayhan bey’i linç ederek öldürürler.
*
Tiyatro bu.
Adı, Mas Kom Yah.
*
Mason’un Mas’ı.
Komünist’in Kom’u.
Yahudi’nin Yah’ı.
*
Yöneten...
Recep Tayyip Erdoğan.
*
Birlikte sahneledikleri arkadaşlarının anlattığına göre... Milli Selamet Partisi gençlik kollarındayken, sahaflardan Kızıl Pençe diye bi kitap bulmuşlar, adını Mas Kom Yah’a çevirmişler, Başbakanımız hem başrolü, Ayhan bey’in oğlu’nu oynamış, hem de yönetmen’liğini üstlenmiş... Hatta, Mustafa Kemal’in “Cumhuriyet baloları” düzenlediği Ankara Palas’ta Erbakan’ın önünde oynamışlar, hoca bayılmış, alkışlamış.
*
Alkışlanmayacak gibi değil tabii.
Senaryo dediğin böyle olur.
Şekspir halt etmiş yani.
*
Sosyal içerikli.
Milli-manevi.
E hiç kadın da yok.
Daha ne?
*
Bana sorarsanız, Muhteşem Yüzyıl’ı derhal yayından kaldırıp, Mas Kom Yah’ı dizi olarak çeksinler... Siyenbisiye’yle lig tivi dahil, bütün kanallar her akşam onu versin, gündüzleri ha bire tekrar edilsin.