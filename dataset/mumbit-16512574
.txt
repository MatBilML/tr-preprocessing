*
Afyon’da kahvede oturan ihtiyarlara durup dururken göz muayenesi yaptılar, siz katarakt olmuşsunuz diyerek, alayını yatırıp kestiler, hepsi kör oldu. İzmir’de katarakt ameliyatı için hastaneye yatan kadının dosyasını karıştırdılar, katarakt duruyor, rahmini aldılar. Balıkesir’de dünyaya gelen bebeğin, göbek bağıyla birlikte sol serçeparmağı kesildi. Mersin’de by-pass olan kadına, 0 RH pozitif yerine, beş ünite, AB RH pozitif kan verildi, komaya girince vaziyet anlaşıldı, yırttı. Şanlıurfa’da yanık tedavisi için gelen çocuğa AIDS’li kan verildi, dönüşü yok. Denizli’de isimleri aynı, soyadları benzer Emine hanımlar karıştırıldı, idrar yolları enfeksiyonu için tedavi gören Emine hanımı apar topar ameliyata alıp, rahmini aldılar. Konya’da bir profesörün, kalçası kırılan hastalara taktığı platini tornacıda yaptırdığı ortaya çıktı. İstanbul’da karın ağrısıyla hastaneye gelen adama ultrason çektiler, hamile çıktı.
*
Amerikan Vanity Fair Dergisi’ne göre, Amerikan ilaç firmaları son üç-beş seneye kadar Nijerya’da, Hindistan’da, Fas’ta kobay kullanıyormuş... Rotayı Türkiye’ye çevirmişler.