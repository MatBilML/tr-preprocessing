*
Bursa’nın Mustafakemalpaşa İlçesi’ne bağlı Ovaazatlı beldesi.
*
E hani Mümkünlü’ydü?
Şundan Mümkünlü...
*
Sadece 1.800 kişinin yaşadığı, nüfusu 2 binin altında olduğu için köye çevrilen, siyasilerin yüzüne bile bakmadığı, işsizlikten kırılan, Allah’la baş başa bırakılmış bir yerdi.
*
Dava açtılar... Tekrar belde oldular.
*
Hücuuuumm!
*
Son bir haftada... Üç genel başkan, altı bakan, yedi genel başkan yardımcısı, dokuz grup başkanvekili, aralarında Bursa, İstanbul, Ankara, İzmir, Balıkesir milletvekillerinin de bulunduğu 43 milletvekili, 21 il başkanı, 23 belediye başkanı geldi Ovaazatlı’ya.
*
Kuş uçmaz kervan geçmezdi... Şimdi, iş makineleri, ışıldaklı fırıldaklı makam araçları, bağıra çağıra şarkılar türküler çalan seçim otobüsleri yüzünden trafik tıkanıyor iyi mi...
*
6 parti yarışıyor.
6 kahvehane var.
*
A partisi vaatleri sıraladığı kahveden çıkıyor, öbür kahveye koşuyor, ki, B partisi o kahveden çıkmış, öbür kahveye geçmiş... Yakaladıklarını sarılıp öpüyorlar, ahalinin cildi soyuldu!
*
Son bir ayda... Yoluna asfalt döküldü. Otobüs durağı dikildi. Biri çocuk parkı yaptı. Öteki parka çiçek dikti. Beriki çocuklara top dağıttı. İlkokula kamelya yapıldı. Meydana parke taş döşendi. Yağmur gideri için boru döşeniyor. Üstü açık olan yazlık düğün salonunun çatısı kapatılıyor. Kömür dağıtılıyor. Kapı kapı dolaşıp, kadınlara el blendırı hediye edildi. Biri çikolata dağıttı. Lahmacun-ayran gırla... Biri seyyar dönerci getirdi; avanta. Yorulunca otursunlar diye yollara banklar konuldu. Çukurlar kumla kapatıldı. Bir sokağa komple çakıl döküldü. Öbür sokağa çakıl yetişmedi, gıda kolisi verildi. Bir aday, altı otobüse doldurdu, Çanakkale’ye gezmeye götürdü. Bir başka aday, kadınları üç otobüse doldurdu, İstanbul’a gezmeye götürdü. Dün sabah itibariyle dört otobüs daha kalktı, günübirlik Uludağ’a.
*
Peki ya vaatler?
*
Sağlık ocağı yapılacak. Su arıtma tesisi kurulacak. Elektrik direkleri yenilenecek. Spor kulübü kurulacak. Halı saha açılacak. Kadınlara meslek kursu verilecek. Kafeterya açılacak. İş bulma masası kurulacak, işsiz kalmayacak. Hal binası yapılacak. Biber kooperatifi kurulacak. Biber fabrikası kurulacak. Bir çocuk parkı daha yapılacak. Kanalizasyon yenilenecek. Çıkmaz sokaklara parke taş döşenecek. Hayvan barınağı yapılacak. Duble yol yapılacak. Yeni belediye binası yapılacak. Kapalı düğün salonu yapılacak. Sinema yapılacak. Umumi tuvalet yenilenecek. Okula fotokopi cihazı alınacak. Kuran kursuna tepegöz alınacak. Lise açılacak. Üniversite kazanana burs verilecek. Beğendikleri şehirle kardeş şehir yapılacak. İptal edilen yeşil kartların yenisi verilecek. Öğrencilere ücretsiz defter dağıtılacak. Tabakhane açılacak. Pancar kooperatifi kurulacak. İşsiz gençler evlendirilecek, ev eşyası düzülecek. Hayırsever bir işadamının noter tasdikli taahhüdü dağıtıldı, salça ve yem fabrikası kurulacak. Kültür merkezi yapılacak. Festival tertiplenecek. 65 yaş üstündekiler Bursa’ya gidip gelirken ücretsiz yolculuk edecek. Beldedeki Roman vatandaşlar,
Roman açılımından faydalanacak.
*
Mümkünlü değildir de, nedir bu?
*
Bi tek, Şener Şen’i başkanlığa aday göstermedikleri kaldı yani!
*
Bu arada, 1.287 seçmeni bulunan Ovaazatlı’nın seçmen sayısı, son bir ayda, 1.278’e düştü maalesef... 9 seçmen, oy kullanıp seçimin neticesini göremeden, eceliyle rahmetli oldu.
*
Cenazeler, Türkiye’nin çeşitli bölgelerinden gelen milletvekillerinin katılımıyla toprağa verildi. En çok milletvekillerinin ağladığı görüldü, sanırsın babaları öldü!
*
Bugün sandık başına gidecek olan Ovaazatlılar, aniden kıymete bindikleri için mutlular ama... “Aşırı ilgiden hepimiz ölmeden, şu seçim hayırlısıyla bitse de kurtulsak” diyorlar.