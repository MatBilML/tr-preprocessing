Milletvekilleri değişti mi?

Değişti.

Meclis Başkanı?

Değişti.

Bakanlar değişti mi?

Değişti.

Cumhurbaşkanı?

Değişti.

*

Musakka hálá aynı... 1 lira!

*

Sizi bilmem, ben bilinçli seçmenim... Oy verip Ankaralara, gurbet ellere gönderdiğim vekilim, ne yer ne içer, merak ederim.

Bu nedenle, ayıptır söylemesi, Meclis Lokantası’nın mönüsünü arakladım...

*

Mercimek çorba, 50 kuruş.

Dana kavurma, 3 lira.

Patlıcan kebap da...

Hindi fırın, 2.5 lira.

Pilav, közde biber, domates ve haşlanmış havuç ile birlikte servis ediliyor...

Çipura?

4 lira... Yeşillikli.

Tavuk şiş?

2.5 lira... Garnitürlü.

Musakka, söylemiştim, 1 lira.

Pirinç pazı, 1 lira.

Pazı, diyet... 182 kalori.

(Burası çok önemli... Çünkü mönüde sadece fiyatlar değil, yemeklerin kaç kalori olduğu da belirtiliyor. Bayan milletvekilleri için 1800-2000, erkek milletvekilleri için 2500-3000 kalori öneriliyor. Bu hesaba göre, bir erkek milletvekili -mesela Osman Yağmurdereli- bir oturuşta, mercimek çorba, dana kavurma, patlıcan kebap, soslu köfte, çipura, hindi fırın, musakka, cacık, komposto, revani, karpuz yiyebilir. Hepsi 3000 kalori... Hepsini yerse, 19.5 lira... Mide fesadı geçirmemek için, üstüne soda, 50 kuruş... 20 lira atıp çıkar.)

Barbunya pilaki, 1 lira.

Peynir tabağı, 1 lira.

(Tabak hariç... O demirbaş.)

Cacık, 50 kuruş.

Komposto, 50 kuruş.

Vişneli tayfır, 1 lira.

(Şimdi diyeceksiniz ki, o ne? Ben de ilk defa duydum... Vişne, ananas, yumurta, un ve şekerden yapılıyormuş... Çocukluktan beri vişneli tayfırla büyüdükleri için yemezlerse olmaz!)

Revani, 1 lira.

Bülbül yuvası, 1 lira.

Cevizli samsa, 1 lira.

Karpuz, 50 kuruş.

Ayran, 50 kuruş.

Soda, demiştim, 50 kuruş.

Ekmek bedava.

Garson da.

*

Cümleten afiyet olsun.

*

Ha unutmadan... Meclis Lokantası’nın fiyatları değişmedi ama, Meclis’te önemli bir değişiklik kapıda... AKP, her milletvekiline "kırmızı plaka" ve "şoför" verilmesi için çalışma başlattı. Hem kırmızı plaka olmadığı için havaalanına falan gittiklerinde bekletiliyorlarmış... Hem de şoför olmadığı için cep telefonuyla konuşurken kaza filan yapıyorlarmış... Haklılar.

Bence cep telefonunu kulağa tutmak için de birini almaları lazım.