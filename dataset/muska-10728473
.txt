Uğur Dündar soracak.

O cevaplayacak.

Oturdular haber masasına...

Yaka mikrofonları takılıyor.

Ceketinin içinden mikrofon kablosu geçirilirken, pat diye bi şey düştü yere...

Muska.

*

Din tüccarlarının, Atatürk düşmanlarının yamyamlar gibi vahşi çığlıklar atarak, kazana ittirmek istedikleri adam.

*

Sabih Kanadoğlu’ydu o.

*

Tek güvencimiz olan "hukuk"un kimleri içeri tıkmaya çalışıp, kimleri kolladığına bakıyorum da... Artık hepimizin, hiç olmazsa can sağlığı için, birer muskaya ihtiyacı var sanırım.

*

"Peki sıradaki kim?" derseniz...

Anlatayım.

*

50’li yıllar...

Cadı avı var!

Uğur Dündar’ın rahmetli babası -ki, oğluna bak babasının karakterini tahmin et- Tekirdağ Emniyet Müdürlüğü Siyasi Şube Şefi... Kapı komşuları, beyefendi bir adam, kamu kurumunda müdür, ailece görüşüyorlar. Gel zaman git zaman, polis şefi öğreniyor ki, komşuları olan o beyefendi adam "azılı komünistler" listesinde... Nereye gitse, gölge gibi, adım adım takip ediliyor, kiminle görüştü, nereye girdi çıktı, nefes bile alsa kayda geçiriliyor... "Allah Allah?" diyor polis şefi kendi kendine, komşusuna bakıyor, hiç öyle bir gözlemi yok... İşinde gücünde, çevresine saygılı, güzel bir aileye sahip, karıncayı incitmeyen bir adam, nasıl olur da "azılı, tehlikeli" listesinde olabilir? Takıyor kafaya... Dosyasına bakıyor... Öğreniyor ki, İstanbul’da "mimli" birinin evi basılmış, o evde bir kitap bulunmuş, o kitabın içinden bir gazete kupürü çıkmış, o gazete kupüründe, evi basılan "mimli" adamla birlikte, 15 kişinin ismi var... Ve, komşunun ismi de, o 15 kişinin arasında... O nedenle hepsi takip ediliyor... Merak ediyor polis şefi... Nedir bu gazete kupürü? Neden bu 15 kişinin ismi o listede yer alıyor? Gazete arşivlerine giriyor, inceliyor. Şunu buluyor... Gazete, ödüllü bulmaca yarışması yapmış, kazanan 15 kişinin ismini, gelip ödüllerini alsınlar diye, liste halinde yayınlamış!