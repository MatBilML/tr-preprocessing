Dolayısıyla, ahalimiz için rahmetli Lord’tan farksız olan HSYK’yı filan anlatmanın manası yok.

*
Gelin, ileri demokrasinin yaşandığı ülkemizi bırakıp, muz cumhuriyetini anlatayım size...

*
Dünyaya nizam intizam vermeye çalışan bilim adamları, bakmışlar ki, muz cumhuriyetinde nizam intizam yok, öğretmeye karar vermişler, rastgele üç maymun seçmişler, kafese koymuşlar, kafesin tavanına da muz asmışlar... Muzu gören maymunlar tellere tırmanıp uzanmış ki, vermişler tazyikli suyu, nerden geldiğini şaşırmış zavallılar, paldır küldür yere yuvarlanmışlar, kafa göz haşat... Uslu uslu oturmaya başlamışlar, sırılsıklam.

*
Bakmışlar ki, bunlar öğrendi, ıslak maymunlardan birini çıkarıp, yerine kuru bi maymun koymuşlar... Kuru maymun tellere hamle yaptığında, tazyikli suya gerek kalmamış, ıslak maymunlar yapışmış kuru maymunun ayağına, vermişler sopayı, başımızı belaya mı sokacaksın diye... Böylece, o da öğrenmiş, oturmuşlar uslu uslu, ikisi yaş, biri kupkuru.

*
Sonra, ıslak maymunlardan birini daha çıkarıp, yeni bi kuru maymun koymuşlar kafese, bu sefer, ıslak olanı tazyikli su korkusuyla, kıdemli kuru olanı kanun böyle diye, girişmişler tekme tokat tecrübesiz kuru maymuna... Oturmuşlar uslu uslu, ikisi kuru, biri sırılsıklam.
*
Ardından, son ıslak maymunu dışarı alıp, üçüncü kuru maymunu ittirmişler içeri, garibim muza teşebbüs edince, esaslı sopa yemiş öbür kuru maymunlardan, bilhassa ilk kurunun böbreğe böbreğe çalıştığı görülmüş... Netice itibariyle, neden dövdüğünü bilmeyen iki kuruyla, neden dövüldüğünü anlamayan bir kuru maymun elde edilmiş. Oturmuşlar uslu uslu.
*
“Sebepsiz kader” deniyor buna... Tek tek öğreniliyor.

*
Korkaklıkla ahmaklık birbirine karışınca... İlla kuru’nun yanında yaş’ın da yanmadığını, yaş’ın yanında kuru’nun da yanabildiğini kanıtlıyor.

*
Belki ilk kez okudunuz hikâyelerini ama, posterleri bile var, dünyaca meşhurdur muz cumhuriyetinin o üç maymunu...

Aslında yürekleri pırpır eder, içleri gider ama, sanki hiç oralı değillermiş gibi, görmedim, duymadım, konuşmadım deyip, otururlar uslu uslu.