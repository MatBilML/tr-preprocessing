Babam olsa, tanımam.

Haber için her yere kamera sokarım.

*

E Allah’ın sopası yok...

*

Göbeğimi delip, kamera soktular!

*

Canlı yayını gerçekleştiren Profesör Nihat Yavuz’a ve safrakesemi armağan ettiğim değerli ekibine yürekten teşekkür ederim... Narkoza bayıldım, rakıyla filan hamallık yapacağıma arada bir anestezi uzmanı Aydoğan Barut’a uğramayı düşünüyorum... Başta Doçent Doktor Cem Alhan olmak üzere, beni ameliyathanenin kapısında karşılayıp, "İçinizde Ergenekon olup olmadığına bakacağız" diye moral veren (!) kalp damar cerrahisi ekibine de ayrıca teşekkür ederim... Hatırları kırılmasın diye bi ara onlara da ameliyat olacağım.

*

Evdeyim.

Eşim demokrasiyi askıya aldı.

Sıkıyönetim ilan etti.

Sigara yasak.

Kahve yasak.

Alkol yasak.

Haliyle kafam çalışmıyor.

*

Ama yine de...

"Seçimden bahset" derseniz...

Lafı eğip bükmeyelim...

Tayyip Erdoğan’ın halk tarafından Cumhurbaşkanı seçilip, Abdullah Gül’den sonra Köşk’e çıkma hayali suya düştü.

*

Afişlerin "Son Padişah"ı oldu.

Pankartların "Davos Fatihi" oldu.

Yalakaların "ikinci Atatürk"ü oldu.

TC’nin cumhurbaşkanı olamayacak.

*

Yerel seçimin sonucu budur.

*

Bugünlük idare edin...

Yarın açarız ne demek istediğimizi.