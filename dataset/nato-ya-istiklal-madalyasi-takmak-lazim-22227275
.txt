Destansı kurtuluş günü etkinliklerinde, Adana’nın bağımsızlık için nasıl direndiği, yabancı askeri yurdumuzdan nasıl kovduğu anlatıldı. Başbakan, Adana Valisi’ne telgraf çekti, yabancı askerden kurtuluş gününü kutladı.

*

Gaziantep’in yabancı asker işgalinden kurtuluşunun yıldönümü, törenlerle kutlandı. Türk bayrağına takılan istiklal madalyası alkışlarla göndere çekildi. Antep’in yabancı askeri yurdumuzdan nasıl kovduğu anlatıldı, TBMM tarafından Gazi’lik unvanıyla onurlandırılan ilk ve tek şehir olduğu hatırlatıldı. Cumhurbaşkanı, Gaziantep Valisi’ne telgraf çekti, yabancı askerden kurtuluş gününü kutladı.

*

Kahramanmaraş’ın yabancı asker işgalinden kurtuluşunun yıldönümü, törenlerle kutlandı. Maraş’ın yabancı askeri yurdumuzdan nasıl kovduğu anlatıldı, TBMM tarafından Kahraman’lık unvanıyla onurlandırılan ilk ve tek şehir olduğu hatırlatıldı. TBMM Başkanı uzaktan telgraf çekmedi, bizzat törenlere katıldı,
Kahramanmaraş sadece Kahramanmaraş’ı kurtarmamış, Anadolu’nun yabancı asker istilasından tasfiyesini başlatmıştır dedi. Hatta... Bu topraklar bize kolayca vatan olmadı, binlerce şehit verdik ama, vatan toprağını yabancı askere teslim etmedik, bile dedi.

*

Netice?

*

Patriotlar geldi.

Adana’ya...

“Gazi”antep’e...

“Kahraman”maraş’a yerleştirildi.

*

Kahramanmaraş’ı Almanlar...

Gaziantep’i Amerikalılar...

Adana’yı Hollandalılar savunacak.

*

Komutan desen...

Yunan asıllı; kendisi anlatıyor, dedesini İzmir’de denize dökmüşüz.

*

E bi tane Fransız bataryası da “Şanlı”urfa’ya yerleştirilseydi, dört dörtlük “milli” mücadele olurdu gari.