Okurların yüzde 12’si "kültür-sanat" sayfalarımızı beğendiğini söylemişti.

*

Kültür-sanat sayfamız yoktu!

*

Adını vermeyeyim, bir gazete, üniversite öğrencileri arasında "en çok okunan gazete" çıktı... Öğrenci sayısı 2 milyon 600 bin, tiraj 40 bin.

*

Çok güvenirim anketlere...

*

Aslında biraz şüpheyle bakardım ama, "Türkiye’nin en yakışıklı erkeği" anketinden "Turgut Özal" sonucu çıktığında, şüphem müphem kalmadı... "Türkiye’nin en seksi erkeği" anketi yapıldı, Profesör Ahmet Mete Işıkara çıktı.

*

Sor hobilerimizi mesela...

Banko ne çıkar?

"Kitap okumak" çıkar.

Halbuki hepimiz biliyoruz ki, kıçımızı silmek için tükettiğimiz káğıt miktarı, beynimizi parlatmak için tükettiğimiz káğıt miktarından fazla.

*

Demem o ki...

"Sürüden ayrılanı kurt kapar" tehdidiyle büyümüş bir topluma, ha bire, "en güçlü bu, güçlünün yanında saf tut" mesajı göndermek, "özgür irade"ye baskı değil mi?

*

Güya partilerin televizyon reklamı yapması yasak...

Ana haber bülteni ayaklarıyla, "Ankara temsilcisinin avanta aldığı adayı" önde göstermenin, o adayın bangır bangır televizyon reklamı vermesinden ne farkı var?

*

Soruyorum...

Zimmete para geçirenin yakasına yapışıyoruz da, "zimmete anket geçirmek" niye serbest?