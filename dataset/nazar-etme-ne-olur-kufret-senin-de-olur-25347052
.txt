*

Bi ara Dallas modaydı, Ceyar, karaktersiz karakter, haysiyetsizliğin bini bi para... Anında salgın gibi yayıldı, memlekette nerdeyse bütün tabelalar değişti, Dallas kafe, Dallas kuaför, Dallas market peyda oldu, Dallas eczanesi bile vardı.

*

Mükremin Çıtır, Tirbuşon, baltaya sap olamamış işsiz güçsüz serseriler, hatta yumurta topuk maganda, izlenme rekoru kırdılar.

*

Sayın ahalimizden en çok esemes alan, gelin oldu, damadı uyuşturucu komasından ölü buldular, tabuta Türk bayrağı sardılar, kaynana Semra’yı şehit anası ilan ettiler, televizyonlarımız cenaze namazından 80 saat filan canlı yayın yaptı. Hiç unutmam, o sırada atv Haber’i yönetiyordum, beş bin dolar vereyim tabutun önüne kamera takayım dedim, prensipte anlaştık, parada anlaşamadık.

*

O kadar şarkı yarışması yapıldı, en çok kim sevildi? Cinayetten sabıkalı olan ve esrarla yakalanan Bayhan.

*

Polat Alemdar, bildiğin çete reisi; tetikçisi Memati’yle birlikte üniversitede konferans verdiler, salon inim inim inledi, Türkiye sizinle gurur duyuyor... Kurtlar Vadisi çocuklara kötü örnek oluyor diye ceza kesen RTÜK Başkanı Zahid Akman desen, çocuklara çok iyi örnek oldu, Keriz Feneri’nden tutuklandı.

*

Binbir Gece, Aşk-ı Memnu, Yaprak Dökümü, Öyle Bir Geçer Zaman ki, hatta Muhteşem Yüzyıl, herkesin birbirini düdüklediği, belden aşağı mevzuları en çok tartışılan dizi, en çok reyting alan dizidir. Fatmagül’e tecavüz et, ister Hülya Avşar olsun, ister Beren Saat, fark etmez, ekrana yapışacağımız garanti.

*

Recep İvedik.
Öküzün önde gideni.
Gişe rekortmeni.

*

Türlü yalanlarla her kıstırdığını yatağa atan, sonra araziye uyan değil miydi Issız Adam? Ağlamaktan gözlerimiz şişmedi mi bu zavallı çocuğun dramına?

*

Savcıyız polisiz diye herkese telefon açıp, dolandırıyorlar, insanlara bankadan parasını çektiriyorlar... Cem Yılmaz banka reklamı yapıyor, dolandırıcı olarak.

*

Bu millet... Tabanca sesi duyduğu zaman, saklanacağına, balkona pencereye koşup nereden ateş edildiğini görmeye çalışan, dünyadaki tek millettir. Kavgayı merak eder. Efendi gibi spor programı yap, kimse suratına bakmaz, pislik yap, küfret, herkes büyülenmiş gibi nefes almadan seyreder. Taraftarın en sevdiği teknik direktör, ağzı en bozuk olan, hakemlerle en çok hır çıkaran, sağı solu tekmeleyen, futbolcularını aşağılayan teknik direktördür. Centilmen teknik direktör sevilmez, pısırık bulunur. Sporcularla alakalı belgesel çek, kimse seyretmez, Nouma sahanın ortasında tombala çekti, televizyon yıldızı oldu.

*

Türkiye’de örnek tavırlar sergileyen bir insanın örnek alındığını asla göremezsiniz. Doğru, küçümsenir. Yanlış, onore edilir.

*

İstanbul Esenler’de randevuevi basıldı, kadın tüccarı mama’nın, bi kaç sene evvel kimsesiz kızlara yardımlarından ötürü “yılın annesi” seçildiği ortaya çıktı iyi mi!

*

Dünya beyefendisi rahmetli Erdal İnönü’ye mesela, uzaylı E.T. lakabı takılmıştı, nezaketiyle alay edilirdi. Ananı da al git, bahtsız bedevi diyene, karizmatik diyorlar.

*

Bakın... Bir internet sitesi, yılın valisi’ni seçmek üzere anket yapıyor. Adana Valisi ilk 10’da bile değildi. Vatandaşa “gavat” dedi. Patladı. Şu anda en yakın rakibinden 20 misli fazla oy almış vaziyette... Sayın ahalimiz gavatçıyı yılın valisi yapmak için çırpınıyor. Bütün valileri topluyorsun, bi gavatçı kadar etmiyor.

*

O nedenle, TBMM çatısı altında milletin vekillerine, senin a..ına koyarım, o...spu çocuğu, senin ananı s...rim, senin kıçını s...rim diyen AKP’li arkadaş, derhal cumhurbaşkanı adayı yapılmalıdır, cumhurun yedi sülalesine dümdüz gitmesi için Çankaya’ya oturtulmalıdır.

*

Ya da şöyle sorayım... Cezaevi karmasıyla TBMM arasında bilgi-kültür yarışması düzenlense, sizce hangisi kazanır? Hapislere tıktığımız profesörler, kurmay subaylar, gazeteciler, pırıl pırıl üniversite öğrencileri mi? Yoksa bunlar mı?