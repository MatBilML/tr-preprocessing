*

Şimdi de Burhan Kuzu çıktı, “Adnan Kahveci’yi öldürdüğü iddia edilen adam da Honduras’ta, isim bilmiyorum ama, böyle bir duyum aldım” dedi.

*

Halbuki...

Adnan Kahveci’yle kafa kafaya çarpışan otomobilin sürücüsü Murat Demir’di, 24 yaşındaydı, Adnan Kahveci’yle beraber o da rahmetli oldu, Ankara Kayaş’ta toprağa verildi.

*

Meğer nerdeymiş?

Honduras’ta!

*

(Peki, Murat Demir mi Kahveci’yi öldürmüştü, yoksa, Kahveci mi Murat Demir’i derseniz? Sekiz sene sürdü o dava... Adnan Kahveci, henüz açılışı yapılmamış olan Bolu Gerede otoyoluna ters yönden girmiş, 14 kilometre gitmiş, yoğun siste, karşı yönden gelen Mercedes’e kafadan patlatmıştı. Murat Demir’in yan koltuğunda babası Kazım Demir oturuyordu. Yaralandı. Hastaneden çıkınca, hem Adnan Kahveci, hem de otoyolu yapan İtalyan firmasına dava açtı. İtalyan firması, sorumlu personelini apar topar Venezuela’ya gönderdi. Dolayısıyla, tebligat yapılamadı. Sonra af çıkarıldı, İtalyan yırttı... Ancak, Kahveci 8’de 6 kusurlu bulundu, Kahveci’nin çocukları Murat Demir’in ailesine tazminat ödedi.)

*

20 sene önce rahmetli olan Murat Demir’in Honduras’a kaçtığını iddia eden arkadaşlar... Gerçek sorumlu’yu Venezuela’ya kaçıran aynı İtalyan firmasına, 20 sene sonra, bol bol otoyol-tünel-köprü ihalesi verdi!

*

Honduras’a dönersek...

Dışişleri Bakanlığımızın resmi internet sitesine girin, “Türkiye-Honduras ilişkileri”ni tıklayın.

“Honduras’ta kayıtlı üç Türk vatandaşı bulunmaktadır” deniyor.

Sadece “üç” kişi.

*

Biri, Özal’ı zehirleyen.

Biri, Kahveci’yi öldüren.

Öbürü de...

Uğur Mumcu’nun katili herhalde!

*

Üstelik... Her vesileyle, Ergenekon suikastçılarına yataklık yaptığı ima edilen bu Honduras’ın, Türkiye Büyükelçisi kim? Hem Özal’ın bakanı, hem Kahveci’nin kabine arkadaşı, bilahare, AKP’den Çankaya belediye başkan adayı olan Bülent Akarcalı.

*

Mit’i falan boşverin kardeşim...

Bülent bey’e sorun, alt tarafı üç Türk var orda, mutlaka tanıyordur.

*

Ki...

Bi ara hatırlatın, öldü sanılan Elvis Presley’in sahte kimlikle Türkiye’ye gelip, Profesör Haberal’la beraber nasıl darbe planı yaptığını anlatayım size!