Paketten anladığım bu.
*
Anadilde eğitim falan yok ama...
Gültan Kışanak mesela.
İsterse türban takabilir artık.
O özgürlüğü veriyor paket.
*
Neymiş efendim...
Türk’üm demek yasaklanmış filan.
Külliyen yalan.
*
Türban tak, istersen Japon ol.
Bu imkânı getiriyor paket.
Alt kimliğe karışmıyor...
Sen yeter ki, üst kimliği hallet.
*
Aleviler gene avucunu yalamış gibi görünüyor ama, öyle değil... Dileyen Alevi, dilediği kamu kurumunda türban takabilecek, daha ne? Elini vicdanına koy, bugüne kadar hangi hükümet verdi bu hakkı Alevilere?
*
Azınlıklara da türban takarak çoğunluk olma fırsatı tanınıyor... Ki, bu kadarını Lozan bile vermedi.
*
E Romanlar da unutulmadı tabii...
Atasın göbecikleri.
Takasın türbancıkları.
Kapasın tokicikleri.
*
Özetle...
Havayi fişeklerle, davul zurnayla açtığın paketten, çıka çıka gene türban çıktıysa... Sarıla sarıla gene türbana sarıldıysan... Hiç olmazsa bir mebus fazladan alabilmek için, seçim sistemini değiştirelim, dar bölgeye çevirelim, oval yapalım, baraj üçgen olsun gibi, sinekten yağ çıkarma taktiklerine başvuruyorsan... Sık sık yaptırdığın anketlerdeki oy kaybın, tahminimizden de büyük demektir.