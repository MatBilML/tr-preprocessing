Kim dedi bunu?

Tayyip Erdoğan.

"Anayasa Mahkemesi’nin bugün aldığı karar, bir hukukçu olarak söylüyorum, çok yerinde bir karar... Sadece Tayyip Erdoğan için değil, milletimiz için de çok olumlu karar."

Bunu diyen?

Bülent Arınç.

"Anayasa Mahkemesi’nin bu kararı, hiç tartışmasız, evrensel hukuk standartlarında bir karardır. Bu çağdaş karar sayesinde, açıkça, düşünce özgürlüğü üzerindeki engeller kaldırıldı diyebiliriz."

Bu?

Zafer Üskül.

"Anayasa Mahkemesi, hem kendi itibarı adına, hem hukuk adına, hem de kamu vicdanı adına çok önemli bir karar verdi. Adaletli bir karar verilmiştir. Aksine bir karar, adalet ilkeleri açısından tartışma yaratabilecek bir karar olurdu."

Bu laflar kimin?

Cemil Çiçek’in.

*

Ne zaman dediler bunları?

19 Temmuz 2001’de.

Aynı Anayasa Mahkemesi, Tayyip Erdoğan’ın siyaset yasağını kaldırdığında!

*

Boşuna demiyor Başbakanımız...

"Hafıza-i beşer nisyan ile maluldür. Geçmişi hep hatırlatın, unutturmayın. Neredeeeen, nereye geldik!"

NOT:

İlhan Selçuk, rahatsızlandı...

Hangi hastaneye kaldırıldı?

"Amerikan" Hastanesi’ne!

İlhan Ağabey’e geçmiş olsun der, bütün ulusalcı Cumhuriyet heyetini en kalbi duygularla tebrik ederim.