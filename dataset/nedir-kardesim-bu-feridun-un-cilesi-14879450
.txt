Bütün basın duyurdu.
CNN’le BBC bile.
¡
Böylece...
Feridun’u dünya tanıdı!
¡
Kemal ile Feridun, kanka...
5 sene önce filan Feridun’un işleri bozuluyor, paraya sıkışıyor... Kemal “Sıkma canını” diyor, gidiyor bankaya, 7 bin lira kredi çekiyor, Feridun’a veriyor.
¡
Malum, burası Türkiye... Memleketi soyanlara kimse bakmaz, namuslu adamların peşine dedektif takarlar, hesap sorarlar. Bu nedenle, Kemal çektiği krediyi indiragandi yapmadığını göstermek için, mecburen, mal beyanının alacak hanesine yazar bu borcu...
Ki, sonradan birileri çıkıp, “Vay vay vay, 7 bin lirayı buhar etti” demesin diye.
¡
Gel gör ki, Feridun vaziyeti düzeltemez, borcu ödeyemez...
Kemal “Canın sağ olsun” der, ama, giren girdi, her sene verdiği mal beyanına Feridun’un borcunu yazmaya devam eder.
¡
Yazmasa? Suç...
¡
O borcun silinmesi için, Feridun’un banka yoluyla Kemal’in hesabına yatırması gerekiyor o parayı... “Para benim değil mi birader, sildim gitti” demekle olmuyor yani... Kanun böyle.
¡
Halbuki, borçluyu teşhir etmek de suç... Kanunen “teşhir limiti” var. İstersen devlete borç tak, 850 bin liradan azsa, devlet bile teşhir edemez. Hatta, bırak devleti, habere konu edip bakkalın veresiye defterini bile teşhir edemezsin, suçtur... Kara kaplı defterin kapağını gösterirsin, içindeki isimleri gösteremezsin. Şak diye mahkemeye verir, şırrak diye kazanır.
¡
İlla borç olmak zorunda da değil... Bakın “vergi barışı” diye bi numara icat ettiler, nasıl kazandıysan kazandın, boşver, parayı bavula koy, istersen kamyona yükle getir, ismini bile sormuyorlar... Mesela, biri 6 milyar dolar getirdi, ismini bilmiyoruz! Devlet sırrı... İsmini bulup yazarsan, Bankalar Kanunu’na muhalefetten içeri giriyorsun.
¡
Üstelik, özel hayata müdahaledir... Ancak, CHP Genel Başkanı’nın durumu özel hayattan çıktığı için, maalesef, Feridun’un özel hayatı da ayvayı yemiş bulunuyor.
¡
Demem o ki...
¡
Feridun’un Kemal’e maddi borcu var... Kemal’in de Feridun’a manevi borcu.
¡
Yanına sokulan arabulucuları, barıştırma heyetlerini, uzlaştırma köstebeklerini elinin tersiyle itmelidir Kemal... Namussuzları görmezden gelip, namuslu insanların yakasına yapışanlardan hesap sormalıdır.