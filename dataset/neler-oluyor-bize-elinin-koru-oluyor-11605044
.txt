*

Bak şimdi...

*

"Arkadaşlar, efendiler, ey millet, iyi biliniz ki, Türkiye Cumhuriyeti şeyhler, dervişler, müritler, meczuplar memleketi olamaz!" demiş mi, adam gibi adam? Demiş... Biz ne yapmışız? Şeyhler, müritler filan... E daha nesini merak ediyorsun ki birader, "nerde yanlış yaptım" diye?

*

"İnsan topluluğu kadın ve erkek denilen iki cinsten mürekkeptir... Kabil midir ki, bir parçasını ilerletelim, ötekini ihmal edelim de, bütünlüğü ilerleyebilsin?" diye sormuş... Kabil midir?

*

"Tüketici değil, üretici olalım, tam bağımsızlık ancak ekonomik bağımsızlıkla mümkündür" demiş... Biz ne yapmışız? Satıyoruummm, saaaattt, tım!

*

"Köylü milletin efendisidir" demiş...

Hani şu anasını alıp gidecek olan var ya, o.

"Basın öncüdür" demiş...

Basın yalaka.

"İstikbal göklerdedir"

demiş mesela...

Ata, Ana, Gap,

yetmedi, Dap.

Bi de THY.

Yok deve di mi?

Var deve, var...

"Ne mutlu Türküm diyene" demiş.

Hepimiz Ermeniyiz.

"Türk öğün çalış güven!"

10 milyon işsiz.

"En hakiki mürşit,

ilimdir..."

Ama ulemaya da sormak

lazımdır!

*

"Geldikleri gibi giderler" demiş... Tek eleştirdiğim tarafıdır rahmetlinin, "Manda gibi uyursan, gene gelirler" dememiş... Ama, "Her millet icraatına tahammül ettiği hükümetin mesuliyetine ortaktır" demiş.

*

Milletin mi egemenlik?

*

"Bağımsızlık, benim karakterimdir, uğruna ölmesini bilen toplumların hakkıdır" demiş... Kafanda çuvalla gez dememiş... "Ülkesini korumasını bilen, dilini de, yabancı diller boyunduruğundan kurtarmalıdır" demiş... Can you feel the rhythm in my heart, the beats going düm tek tek dememiş yani... "Bazı kimseler çağdaş olmayı, kafirlik sayıyor, her sarıklıyı hoca sanmayın" demiş...

Du yu andırsitend?

*

Uzatmayayım...

*

"Hepiniz milletvekili olabilirsiniz, bakan olabilirsiniz, hatta cumhurbaşkanı olabilirsiniz... Fakat sanatçı olamazsınız" demiş... Onun için, bırakın musiki sanatkárı ayaklarını da, üzülüyormuş rolü yapacağınıza, dediklerini yapın.