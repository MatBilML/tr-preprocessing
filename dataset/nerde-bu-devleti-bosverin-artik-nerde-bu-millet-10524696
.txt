350 bin kişi, geçen seçimde oy kullanmış, şimdi bi bakıyorlar ki, yoklar!

Doğma büyüme İzmirliler buhar olmuş, İzmir’de hiç kimsenin tanımadığı görmediği seçmenler, icat olmuş.

*

Hokus pokus yani.

Ne sihirdir, ne keramet...

*

Marifet?

Bu sefer parmak boyası yok!

*

E bu şartlarda ’’İzmir’i gene alır mı acaba?’’ diye merak edilen CHP’nin ne alacağını yazarım ama, ayıp olur.

*

Ve, hálá deniyor ki...

"6 milyon seçmen nerden çıktı?"

*

Kardeşim!

Ne demişti Başbakan?

"Kendinizi fazla zorlamayın, 22 Temmuz seçiminde yüzde 84 oy kullanıldı... AKP, yüzde 84 oranında kullanılan oyun yüzde 47’sini aldı. Eğer yüzde 100 üzerinden bu hesabı yapacak olursanız, AKP’nin aldığı oy, yüzde 55.4’tür... Bu hesapları biz de biliyoruz, bunların içinde piştik, kusura bakmasınlar..."

*

Kusura bakmayın.

*

Matematiği bu olan...

Yüzde 100 üzerinden hesap yapıp, yüzde 115’i bulan birini Başbakan olarak kabul ediyorsanız, aniden ortaya çıkan 6 milyona niye itiraz ediyorsunuz?

*

Aynı Başbakan, "İçerde 5 bin, dışarda 500" dedikten bir gün sonra çıkıp "İçerde bin 500, dışarda 3 bin 500" demedi mi? Hem bir gecede 3 bin teröristi sınır dışına çıkarmıştı, hem de bir gecede, genel toplamdan 500 teröristi yok etmişti... O zaman şaşırmadın da, şimdi niye şaşırıyorsun?

*

Üstelik...

Siz kundaktaki emzikli bebeğinizi "tornacı bu" diye sigortalı yapıp, devleti yöneten arkadaşların inanmasını bekliyorsunuz da... Devleti yöneten arkadaşların "seçmen bu" diye ölüleri listeye yazmasına niye inanmıyorsunuz?

*

Böyle başa, böyle tarak.

Hadi cümleten hayırlı demokrasiler.