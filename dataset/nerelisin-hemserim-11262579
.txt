İlk bakışta çok matrak gibi görünüyor ama, "eğrisi doğrusuna denk geldi" aslında...

*

Çünkü, Giresun’da kütüğü Giresun olan 371 bin Giresunlu yaşarken, İstanbul’da 457 bin Giresunlu yaşıyor!

*

Normalde, Sivas’a, Erzincan’a, Sinop’a, Bayburt’a, Rize’ye, Çankırı’ya ve Kastamonu’ya da "Sen İstanbul’sun" pankartları asılmalı... Çünkü, Sivas’ta 583 bin Sivaslı otururken, İstanbul’da 688 bin Sivaslı oturuyor! Rize’de ne kadar Rizeli varsa, İstanbul’da da o kadar Rizeli var... İstanbul’daki Sinopluların sayısı, Sinop’taki Sinopluların iki katı... Kastamonu’da kütüğü Kastamonu olan 323 bin Kastamonulu var, İstanbul’da 519 bin!

*

"Ne malum hemşerim?" derseniz, kıçımdan uydurmuyorum, İstatistik Kurumu’nun adrese dayalı nüfus sayımı sonuçlarından aktarıyorum.

*

Adana’da 339 Çanakkaleli var. Adıyaman’da 28 tane Tekirdağlı; Bolu’da 34 tane Hakkárili; Eskişehir’de 45 bin tane Afyonlu; Gaziantep’te 894 tane İzmirli yaşıyor. Antalya’da en çok Konyalı var; 63 bin tane... Boşuna "Konyaaltı" denmiyor yani!

*

Edirne’den Ardahan’a klişemiz boşuna değil... Edirne’de 512 Ardahanlı var, Ardahan’da 67 Edirneli... Kuzeyden güneye bak; Sinop’ta 139 Mersinli yaşıyor, Mersin’de 559 Sinoplu.

*

"Başkent Çorumlu" desek, sürçü lisan etmiş olmayız; 324 bin kişi... Her 5 Ankaralıya 1 Çorumlu düşüyor... Ankaralılar Ankara’dan sonra en çok İstanbul’da; 76 bin kişi... En az Kilis’te 140 kişi... Muğla’da Adana’dan iki kat fazla Ankaralı yaşıyor; 7 bin.

*

Diyarbakır’da en az Bilecikli var, 202 kişi... En fazla Mardinli var, 68 bin kişi... Diyarbakır’dan sonra en fazla Diyarbakırlı İstanbul’da, 154 bin... En az Diyarbakırlı Karabük’te sadece 55... Türkiye’de toplam 1 milyon 810 bin Diyarbakırlı var; 533 bin Diyarbakırlı Diyarbakır dışında yaşıyor.

*

Trabzon’daki Trabzonluların yarısı kadarı İstanbul’da; 358 bin... Bana enteresan geldi; Ankara ve İzmir’den daha fazla Kocaeli’de oturuyor Trabzonlular; 48 bin.

*

İzmir’de... 10 bin Bingöllü, 13 bin Batmanlı, 19 bin Tuncelili, 20 bin Ordulu, 23 bin Ardahanlı, 25 bin Bitlisli, 26 bin Elazığlı, 30 bin Kayserili, 31 bin Malatyalı, 35 bin Tokatlı, 36 bin Şanlıurfalı, 48 bin Muşlu, 59 bin Ağrılı, 60 bin Diyarbakırlı, 60 bin Sivaslı, 69 bin Karslı, 115 bin Konyalı, 121 bin Erzurumlu, 122 bin Mardinli yaşıyor... Bi türlü alamadıkları için "gávur" dedikleri İzmir bu.

*

Türkiye’nin en kalabalık hemşo kitlesi, kütüğünde "İstanbul" yazanlar... Toplam, 2 milyon 432 bin İstanbullu var. 289 bin İstanbullu, taşı toprağı altın dememiş, gitmiş, İstanbul dışında yaşıyor... 3 bini Adana’da, 18 bini Bursa’da, 35 bini Ankara’da, 23 bini Antalya’da, 246’sı Bitlis’te, 32 bini İzmir’de, 27 bini Tekirdağ’da, 253’ü Iğdır’da, 2 bini Samsun’da...

*

İstanbul’da en çok İstanbullu Kadıköy’de yaşıyor; 185 bin... Üşenmedim, baktım, İstanbul’daki İzmirliler de, en çok Kadıköy’de yaşıyor... Dolayısıyla, "Burada seçimi kazanır mıyım acaba" diye merak eden arkadaş, havada bulut, sen Kadıköy’ü unut... En az İstanbullu, 8 binle Sultanbeyli’de.

*

İstanbul’da en az Hakkárili var; 7 bin kişi... En çok Kastamonulu Bağcılar’da, en çok Sivaslı Ümraniye ve Káğıthane’de; en çok Karslı Küçükçekmece’de; en çok Diyarbakırlı Bağcılar’da; yazının başına dönersek, en çok Giresunlu Beyoğlu’nda yaşıyor.

*

Şimdi sıkı durun!

81 şehrimizin 81’inde de, 81 şehrimizden insanlarımız oturuyor...

81’de 81.

İç içe.

*

Vanlının olmadığı, Aydınlının olmadığı, Burdurlunun olmadığı, Samsunlunun olmadığı, Muşlunun olmadığı bir şehrimiz yok... Muş’ta olmayan, Van’da olmayan, Aydın’da olmayan şehrimiz de yok.

*

Anneannem Giritli, dedem Bursalı, anam Mardinli, babam Aksaraylı, kayınvalidem Aydınlı, kayınpederim Nazillili, eşim Stuttgartlı, kızım İzmirli, İstanbul’da oturuyorum... Sanırım, dünyada şark çıbanı olan tek Giritli benim anamdır.

*

Komşu, arkadaş.

Gelin, damat, dünür.

*

Özetle.

Hálá "biz kimiz?" diyorsanız...

Aha işte tablo...

Etle tırnağız.