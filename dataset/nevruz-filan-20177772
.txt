*

Kimse kimseyi yemesin.
Nevruz, Türkiye’nin bayramı değildir.
PKK dayatmasıdır, hepsi bu.

*

Neymiş efendim, Göktürklerde varmış, buzul çağının bitişinden beri kutlanıyormuş, destanlarda, masallarda bile adı geçiyormuş filan... Lafonten misiniz arkadaş? Buzul çağı PKK kurulunca mı bitti? 1950’lerde, 1970’lerde bahar gelmiyor muydu Türkiye’ye? Kış’tan yaz’a mı geçiliyordu?

*

“Tarih ana”nın tozlu sayfalarını kurcalayıp, taa milattan önceye gitmenin âlemi yok... Her kış sonunda dip köşe bahar temizliği yapan “valide”ye sorun.
Var mıydı bu ülkede böyle bi bayram?

*

Ha dünyada yok mudur? Elbette var. İran’da var. Azerbaycan’da, Kazakistan’da, Özbekistan’da var. Pakistan’da kutlanıyor. Hindistan’da da.
Lafı poposundan anlamayın...
Türkiye’de var mıydı?

*

Türk kökenliyse...
Niye Farsçadır?
Kürtçeyse...
Newroj demen lazım.
Niye newroz diyorsun?

*

Beri yandan, internete girerken
www yazacaksın, kenefe wc diyeceksin, sonra da newroz’un w’suna itiraz edeceksin... Sana ait olmayan kavramı,
v harfiyle mi Türkleştireceksin?


*
Kutlanmasında ne sakınca var derseniz, elbette yok... Yok ama, Azerbaycan’da polis öldürüyorlar mı Nevruz bayramı diye? İran’da esnafın camını çerçevesini indiriyorlar mı? Hindistan’da belediye otobüsüne molotof atıyorlar mı kutlama çerçevesinde?

*

“Kor ateş” manasına gelen “Cemre” düşer mesela, binyıllardır her bahar’da, bu sulara, bu havaya, bu topraklara... Ocaklara düşüyor muydu?

*

Ve, sanki çocukluğundan beri kutluyormuş gibi, örs döven, yumurta tokuşturan, el ele tutuşup ateşten hoplayan göbekli göbekli bakanlarımızı, valilerimizi, garnizon komutanlarımızı boşverelim... Girizgâhtaki teklifimizi, devletin bir numarasına yapalım.

*

“Anadolu’da yüzyıllardır kutlanan Nevruz bayramını, bir kez daha yaşamanın mutluluğu içindeyiz” diye mesaj yayınlayan Cumhurbaşkanımız... Madem, Anadolu’da yüzyıllardır kutlanıyor, gençliğinde ateşten atlarken çekilmiş bi tane fotoğrafını koyabilir mi twitter’a?

-----------------------------------------------------------------------------------------

NOT: Elimiz değmişken... “Tarihi” bi vaziyete daha değinmekte fayda var. Malum, her Nevruz’da Kazlıçeşme’de hadise çıkar. 10 bin polis, 20 bin polis filan tertibat alır. O Kazlıçeşme semtinin adı, o semtte bulunan 1600 senelik Bizans çeşmesinin üstündeki kaz figüründen gelir. Daha doğrusu, gelirdi...

*

Çünkü, polis karakolunun burnunun dibindeki kazlıçeşme’nin kaz’ı araklandı! Oldu sana, Kazsızçeşme...
Arandı, tarandı, bulunamadı, e kazsız kazlıçeşme olmaz, Zeytinburnu Belediyesi kaz yaptırdı, orijinal kaz’ın yerine yapıştırdı. Demem o ki, Türkiye’deki Nevruz gibi, Nevruz’un adresi Kazlıçeşme’nin kaz’ı da çakma yani!