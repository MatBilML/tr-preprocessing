Pet şişeden

yapıyorlar.

Eskiden kanserojen

yiyorduk.

Artık kanserojen

giyiyoruz yani.

*

Nobel ödüllü profesör-yazar Paul Krugman, "Biz Amerikalılar onlara karşılıksız tahviller sattık, onlar da bize zehirli oyuncaklar gönderdi, gayet adildi" demişti... Bizim profesör-yazarlar pek söylemezler böyle şeyleri... AKP yalakalığı Nobel’den değerli çünkü; getirisi daha yüksek.

*

İktidar ampul mesela...

Ama, ampul Çin’den geliyor.

Ya, Türk Bayrağı?

Çin’de yaptırıyoruz artık...

*

Gözlük, conta, granit, klima.

Fermuar, dürbün, şırınga.

Radyo, diş macunu, mama.

Su kaplumbağası geliyor...

Bal geliyor.

Sarımsak...

Ceviz geliyor Çin’den.

Ama böyle cevizi ne gördüm, ne duydum bugüne kadar... Kabuğunu çekiçle kırmıyorsun, tuzlu fıstık gibi buruşturuyorsun, çıkıyor... Bizim 1 kilo cevizin yarısı kabuk, yarısı iç... Bunun 100 gramı kabuk, 900 gramı iç... Yerli ceviz olsan, insan içine çıkamazsın o içle!

*

Yakında, kabuksuz fındık, çekirdeksiz kiraz, direkt peynir çıkaran inek falan gelirse Çin’den, şaşmayın...

Ya da gelmiştir, henüz

benim haberim yok.

*

Terlik, menteşe,

şeker, otomobil.

Toka, şampuan,

televizyon, süttozu.

Kıçımızdaki don.

Aşçı geliyor Çin’den.

Maden işçisi geliyor.

Pazarcı geliyor.

Kadıköy’de tezgáh açanı var...

Adı, galiba Yon.

"Bunu bööle açiyon, bunu bööle takiyon" diye tarif ediyor, pilli tıraş makinesini...

*

Bir çanta geliyor Çin’den, eşek ölüsü bu kadar kötü kokmaz, o vaziyette...

Yves Saint Laurent görse, kokudan değil, kahrından ölür...

Üstünde onun adı yazıyor!

*

Telefon 10 lira.

Saat 5 lira.

200 tane yara bandı, 1 lira.

İnsan zevk için yapıştırır valla.

Vantilatör alana,

yelpaze bedava.

*

Fesuphanallah di mi?

Diyanet’in bizim hacılara verdiği şemsiyeler de Çinli.

*

Piyasadaki elektronik eşyanın yarısı çekik gözlü... Başbakan’ın dağıttığı her 10 oyuncağın 9’u Çin malı... 10 halının 4’ü, 10 gözlüğün 6’sı, kırtasiyenin yüzde 30’u, bisikletin 40’ı, konfeksiyonun 70’i... Ameliyat masasından toplu iğneye, 44 sektörümüzü gömdüler.

*

Kefen bezi, Çin malı.

*

Hülasa...

Kapılarımız ardına kadar açık.

Gelen, giriyor Çin’den.

*

Bi kim girememiş birader?

Rabia Kader.

*

Hani şu, Çinliler tarafından katledilen Uygurların kahraman kadını... 2 defa vize istemiş, vermemişiz, iyi mi.

*

Türk çünkü.

*

Onun ithalatı, bu utanç verici rezaletin kabak gibi ortaya çıktığı ’’zorunlu haller’’ dışında yasak!