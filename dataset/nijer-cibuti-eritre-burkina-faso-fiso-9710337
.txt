*

AB olsun, çamurdan olsun be!

*

Neyse...

50 tane Afrikalı geldi.

Aslında 53 tane bunlar...

3’ü mazeret bildirdi, gelmedi.

Lesoto.

Svaziland.

Mozambik.

Sordurdum...

Tarzan’la Ceyn de gelmemiş.

Çita’nın nişanı varmış.

Pigmelerin okulları açıldığı için

Kızılmaske de gelememiş.

*

Matrağı bırakırsak, soru şudur:

"Niye ağırladık bu arkadaşları?"

*

Birleşmiş Milletler Güvenlik

Konseyi Üyesi olmak istiyoruz;

bize oy versinler diye.

*

Son 20 günde...

İstanbul’da bomba patladı; 18 kişi öldü. Küçükçekmece’de kamyon kasasında havasızlıktan boğulmuş 14 mülteci cesedi bulundu. Konya’da kaçak Kuran kursu çöktü, 18 çocuk öldü. Antalya’da ormanlar yandı, 2 ölü... Ankara’da 49 bebe öldü, kolide verdiler. İzmir’de kadıncağız kataraktını alsınlar diye yattı, rahmini aldılar. Sakarya’da kene, 1 ölü. Ordu’da kene, 1 ölü. Sivas’ta gene kene, 2 ölü. Kilis’te cinnet, 6 ölü. Antalya’da köpük partisi, 3 ölü.

Sivas’ta taradılar, 1 şehit.

Hakkári’de mayın, 1 şehit.

Şırnak’ta pusu, 5 şehit.

Muş’ta karakol bastılar, 1 şehit.

Elazığ’da vurdular, 1 şehit.

Erzincan mayın, 9 şehit.

Şemdinli mayın, 1 şehit.

Şırnak mayın, 1 şehit.

Karacaahmet’ten Selimiye’ye havan fırlattılar. Boru hattını havaya uçurdular. Daha dün Mersin’de canlı bomba patladı, 1 ölü, 12 yaralı... Amasya’da trafik kazası, 5 ölü. Ankara’da aşırı hız, 4 ölü. Malatya’da düğün minibüsü takla attı, 9 ölü. Mersin’de traktör uçtu, 3 ölü. İzmir’de sarhoş şoför, 5 ölü... Tuzla’da işçileri filikaya doldurup, tankerden attılar; 3 ölü.

*

20 günde... Ne etti?

164 ölü.

*

Neye talibiz?

Dünyanın güvenliğine!

*

Gülmekten ölücem... 165 olacak.