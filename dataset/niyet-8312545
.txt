*

Bakıyoruz...

*

Birlik beraberliğe en ihtiyacımız olduğu gün... Cumhurbaşkanı, birlik beraberliğimizi kökünden dinamitleyen türbanı imzalıyorsa...

*

"Ano Yemen’dir

Gül’ü çemendir

Giden gelmiyor

Acep nedendir?"

ağıtlarının yakıldığı gün... "Gül" çok sırasıymış gibi, hiç istifini bozmadan, "Yemen" cumhurbaşkanını ağırlıyor, onuruna yemek veriyorsa...

*

Harekáta, çorapları yırtık, ayakları çıplak şehit evladı Güneş’in isminin verildiği gün... Kaç parayı bastırırsan askerlikten yırtabileceğinin, euro bazındaki fiyatları Resmi Gazete’de yayınlanıyorsa...

*

Elleri kınalı ana kuzuları, sırtlarında 40 kilo çanta, eksi 26 derecede, karda-dağda yatıp, kahpe pusulara düşerken... Ceylan derisi koltuklarda oturan milletvekillerimiz, gece yarısı sızma harekátıyla, kendi emekli maaşlarına yüzde 70 zamcık yapmaya kalkışıyorsa...

*

Irak’a girdiğimiz dakikalarda, Irak’taki "koalisyon güçleri" bize giriyorsa... İhaleyi 5-10 gün ertelemek ayıpmış gibi, tam da o gün, isminin önünde "milli kuruluş" yazan Tekel’in tapusu "British American"a veriliyorsa... Üstelik bu iş, "yerli" sermaye ile "yabancı" sermaye farkını ayırt edemeyip, "senin patronun da talipti" diyen dangalakların alkışları eşliğinde yapılıyorsa...

*

Şehitlerimizin, eşi hamile, babası icralık, kardeşi işsiz, kendisi borçlu "gariban" çocukları olduğu bir kez daha açıkça görülürken... AKP’li belediyeci arkadaşın, bir tane resmi eşi, bir tane imam nikáhlı eşi, bir tane de sekreter sevgilisi olduğu; 4 çocuğu varken, sekreter sevgilisinden 2 çocuk daha yaptığı; imam nikáhlı eşine de "memur maaşı"yla 2 lüks ev, 2 kooperatif hissesinin yanı sıra 1 milyon lira verdiği; ayrıca 17 tane kamyonu, 7 tane TIR’ı olduğu ortaya çıkıyorsa...

*

Ve Barzani, "harekát falan bahane, bunların niyeti başka" diyorsa...

*

Adam haklı kardeşim!

*

Tek tesellimiz var.

Tabut üstüne tabut gelirken...

"Başkomutan" orduyu bırakıp, taaaa Tanzanya’ya gidiyordu az daha!

Erteledi.

Ama bilmiyorum, harekát yüzünden mi erteledi, yoksa vize alınamadığı için mi... Çünkü malum, Başkomutan’ın illa gitmek istediği Tanzanya’da elçiliğimiz bile yok!