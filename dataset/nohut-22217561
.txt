1 Ocak 2009.
*
Başbakanımızın canlı yayında, biz gelmeden önce Ankara’da kuşlar bile hava kirliliğinden ölüp patır patır yerlere düşüyordu dediği anda... Şırrak, son dakka gelişmesi duyurulmuştu: Ankara’da yılbaşı gecesini birlikte geçiren yedi üniversiteli, doğalgaz zehirlenmesinden can vermiş halde bulundu.
*
“Canlı” yayın.
Yedi “cenaze”ydi.
*
Bi de kedi...
Havadaki kuşlar kurtulmuştu ama, çocuklarla beraber bir de kedi ölmüştü.
*
Bilkent öğrencisiydiler.
Özgür, Elif, Can, Büşra
Tarık, Ceren, Oğuzhan.
*
Kedi, Özgür’ündü.
Adı, Nohut’tu.
*
Aileleri dava açtı.
Doğalgaz ölümlerinde...
Türkiye’de açılan ilk davaydı.
*
İntikam için açmadılar.
Çocuklar geri gelmeyecek.
Sorumlular bulunsun, örnek olsun, bir daha kimsenin canı yanmasın diye açtılar. Elbette, başta belediye başkanı herkesin kahrolduğundan emindiler.
Kimse hapse girsin istemiyorlardı.
Para da istemiyorlardı.
Sadece “şu şu kurumlar kusurludur, bu tür kurumlar insan hayatına karşı sorumludur” tespiti yapılsın istiyorlardı. Hepsi bu.
*
1’inci bilirkişi raporu geldi.
Başkent Doğalgaz kusurlu.
2’nci bilirkişi raporu istendi.
Başkent Doğalgaz kusursuz.
Savcı değişti.
3’üncü bilirkişi raporu istendi.
Başkent Doğalgaz kusurlu.
Hâkim dedi ki, böyle saçmalık olmaz, bilirkişi raporunu İTÜ’den isteyin, profesörler heyeti versin.
4’üncü bilirkişi raporu geldi.
Profesörler heyeti dedi ki:
Başkent Doğalgaz kusurlu.
Hâkim emekli oldu iyi mi!
5’inci bilirkişi raporu istendi.
Başkent Doğalgaz kusursuz.
Yaz kızım...
“Başkent Doğalgaz’ın kusurlu olmadığına, evin kiracısı olan, hayatını kaybeden Özgür’ün annesinin kusurlu olduğuna, anne’ye 2 sene 6 ay hapis verilmesine, cezanın paraya çevrilmesine” karar verildi!
*
Değerli Ankaralılar...
*
Yargıtay’a intikal eden, bu çocuklara, bu ailelere, bu davaya sahip çıkın.
Bu dava, sizin davanız...
Şu anda yaşıyorsanız, bu çocukların davası sayesinde yaşıyorsunuz.
Nasıl yani derseniz...
Bu talihsiz çocukların vefat ettiği, 31 Aralık 2008, yılbaşı gecesine kadar, doğalgaza 390 kurban vermiştik.
Çocuklarla beraber 397 olmuştu.
O tarihten bu yana, Ankara’da bir tane bile ölümlü zehirlenme yaşanmadı.
*
O yılbaşı gecesi, o apartmandan zehirlenme ihbarı yapılmasına rağmen, üst kat komşularının hastaneye kaldırılmasına rağmen, çocukların bulunduğu daireye bakılmamıştı.
O geceden itibaren...
İhbar olduğunda, gerekirse kapıyı kırıp içeride kimse olup olmadığına bakılıyor.
*
Eskiden bir dikkat ediliyorsa, şimdi bin dikkat ediliyor. Çünkü, dikkat etmesi gerekenler, kontrol etmesi gerekenler, bu işin baş sorumlusudur. Çocukların ailelerinin istediği de, sadece budur.
*
Adalet bu davada “sorumlu”nun adını adaletli şekilde koyarsa, milat olur... Sorumlular, sorumluluk bilinciyle davranır, sadece Ankara değil, tüm Türkiye ölümden kurtulur.
*
Aksi halde, bilesiniz ki...
Nohut kadar değerimiz yoktur.