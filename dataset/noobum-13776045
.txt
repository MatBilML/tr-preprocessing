*
Bir savcı var.
“Tanık” olarak ifade veriyor.
*
“Bana 86 lira borç taktı” diye kendisini şikâyet eden Adliye çaycısının “albay” lakaplı “Ergenekoncu” olduğunu söylüyor... “Benden altın aldı, parasını ödemedi” diye kendisini şikâyet eden kuyumcunun “gizli istihbaratçı” olduğunu söylüyor... “Benden borç aldı, geri ödemedi” diye kendisini şikâyet eden adamın, uyuşturucu ve tarihi eser kaçakçısı olduğunu söylüyor... Bu şikâyetler üzerine kendisi hakkında soruşturma açan Erzincan Başsavcısı’nın da, aslında “Ergenekoncu” olduğunu söylüyor.
*
Bitmiyor.
*
Kendisi hakkındaki rüşvet iddiasında tanıklık yapan Albay’ın “PKK saldırısına göz yumduğunu” söylüyor... 3’üncü Ordu’da yemek yediklerini, kafayı çeken albayların matiz olarak “darbe planını anlattıkları”nı söylüyor... Bu konularda “tanık”lık yaptığı için hayatının
tehlikede olduğunu, kendisini öldürmek için arabasına iki defa “kene” konulduğunu söylüyor... Erkenekon yani.
*
Tek tek sayıyor...
Saydığı isimler tutuklanıyor!
*
Aslına bakarsanız, aynı Erzincan’da “Avcılar Derneği Başkanı”nı Ergenekon’dan içeri aldıklarında, böyle vahim gerçeklerin ortaya çıkacağı belliydi!
*
Hayatında keklik bile görmemiş olan hevesli avcı, Safari’ye gitmiş... Akşam oturmuşlar öbür avcılarla sohbet ediyorlar, kimi aslan vurdum diyor, kimi kaplan... Bizimki, “İki tane noobum vurdum” diyor. Üstünde durmuyorlar. Ertesi akşam gene sohbet, kimi aslan, kimi kaplan, bizimki gene “İki tane noobum vurdum” diyor. Bu sefer merak edip, “Nedir bu noobum?” diye soruyorlar... Bizimki anlatıyor: “Valla ben elimde tüfek dolaşıyorum, çalıların arasından kara kara bi şeyler çıkıp ‘Noo Bum! Noo Bum!’ diye bağırıyor, ben de vuruyorum!”
*
Türkiye de Afrika gibi artık...
Sen istediğin kadar noo bum de. 