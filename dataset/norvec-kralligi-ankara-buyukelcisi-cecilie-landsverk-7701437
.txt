Ama mektubumun sebebi bu değil.

Ülkenizin yaptığı çirkinliğe, TCDışişleri Bakanlığı’nın çıtını çıkarmayacağını tahmin ettiğim için, ben yazıyorum... Bu satırları, aynı toprağı paylaşan insanlarından gurur duyan bir Türk vatandaşının isyanı olarak kabul buyrun lütfen.

*

Değerli hanımefendi...

Norveç polisi, bu maç için bilet alan Türk vatandaşlarına, tek tek telefon açıp, "Türk müsün, Kürt müsün" diye soruyor.

Niye?

Oslo Emniyeti Organize Suçlar Bölüm Şefi Morten Hansen, "PKK’lıların maçta olay çıkarmasından korktuklarını, bu nedenle böyle bir önlem aldıklarını" söylüyor.

*

Büyükelçi...

Kürt kökenli vatandaşlarımıza PKK’lı muamelesi yapma cüretini size kim veriyor? Türk bayrağına "hepimiz gibi" bağlı olan Kürt kökenli vatandaşlarımızı rencide etmeye ne hakkınız var?

Biz, milli takımımızda oynayan sporcularımızın bile Türk, Kürt, Ermeni, Hıristiyan, Musevi olduğunu bilmeyiz.

Sormayız.

Size garip gelebilir, Mehmet Aurelio öz be öz evladımızdır.

Varsa aralarında Kürt futbolcu, ona ne yapacaksın? Oynamasını mı engelleyeceksin? Lisansını mı iptal edeceksin? Attığı golü mü saymayacaksın? Sana ne?

Bu yaptığınız, Türkiye’yi Türk-Kürt diye bölme gayretlerine açıkça destek vermek değil mi?

Norveç’in PKK’yı göz göre göre barındırdığını, yataklık yaptığını dünya álem biliyor...

Siz, Kürt kökenli vatandaşlarımızın stada girmesine engel olacağınıza, önce, PKK’nın ülkenize girmesine engel olun!

*

Şimdi diyeceksiniz ki...

Kürt terörist yok mu?

Var.

Ama, Türk olup terörist olan da var... Norveçli olup, Japon olup, terörist olanlar gibi.

*

Maça PKK’lı girerse, olay çıkarırsa, Morten Hansen denilen arkadaş, o zaman engel olsun...

Yok, PKK’lılar taraftarlarımızın bulunduğu tribüne girerse, o zaman Türk-Kürt vatandaşlarımız gereğini yapar... Merak etme!

*

Üstelik...

PKK’lı bile olsa, Türk vatandaşıdır... Vuruşuruz, kırarız, dökeriz, bakarsın barışırız.

Bulacağız bir yolunu...

Seni hiç ama hiç ilgilendirmez.

İlla ilgileniyorsan, dediğim gibi, ülkende barındırma kardeşim!

*

Özellikle son cümlelerimin, "diplomatik nezaket"e pek uygun olmadığını biliyorum.

Ama özür dileyecek değilim. Özür dilemesi gereken sizsiniz.

Saygı da sunamayacağım...

Sevgiler.

Yılmaz