nefessiz, çaresiz, ıssız
ve, yarım kaldığımız zamanda geldiniz

Tek başınıza da değil
yüzbinlerce geldiniz
dünyanın dört bir yanından
hoşgeldiniz

Sırtımızdan hançerlenip, dost
bildiklerimizin terk ettiği anda
hızır gibi yetiştiniz

Tıpkı kurumuş bir fidana verilen
can suyu gibi
bizlere, ailelerimize hayat verdiniz

karşılıksız sevgiyi
ahde vefayı öğrettiniz
ne iyi ettiniz

Sadece bize değil, Türkiye’ye, Cumhuriyet’e, Atatürk’e sahip çıktınız
Hoşgeldiniz

Sizlere, ailelerinizle sağlıklı, mutlu;
devletimize huzurlu bir yıl dileriz
--------------------

NOT
Yılbaşı için Maltepe’deki arkadaşlarımı ziyarete gittim. Sizlerden gelen adres-mektup sayısı 1 milyon 300 bini aşmış... Sadece mektup göndermemişsiniz; çikolata gönderen var, meyve çayı gönderen var, cezerye var, höşmerim var, İzmir’den boyoz gelmiş, üşümeyin diye eldiven örüp gönderen var, atkı var, Yozgat’tan 85 yaşında bi annemiz, içiniz ısınsın diye tarhana göndermiş, mektuplarınızı bunlarla yazın diye kalem gönderen var, iğneoyaları var, Belçika’dan 14 yaşında bi evladımız ayva yaprağı istemiş, karşılığında sonbahar yaprakları göndermiş, aile fotoğrafları, çocukların boyayıp postaladığı resimler, şiirler, 30 senedir bu memlekette gazetecilik yapıyorum, böylesine “duygu koleksiyonu”nu ne gördüm, ne duydum, binlerce değişik hatıra, nikâh şekeri gönderen gelin var mesela, düğün davetiyesi gönderen damat var. Arkadaşlarım da sizlere birer armağan vermek istemiş... Yukarıda gördüğünüz fotoğrafı kartpostal şeklinde hazırlayıp, arkasına da, sizlere hitaben bu satırları yazmışlar. Mutlu yıllar... Arkadaşlarım adına, siz değerli yurtseverlere bir kez daha yürekten teşekkür ederim.