 *

Kapıdan sokmuyorlar.

*

Yurtdışında başı derde girdiği zaman, konsolosluktan yardım almayı başarabilen bi tane Türk gösterin bana, sadece bu yazıyı değil, bu sayfayı komple yırtar, yerim... Yağmura yakalan, saçağın altında durmana bile izin vermezler.

*

Hatta, yaklaşmanı bile sevmezler... Nasıl mı? Öğrencilik yılları İtalya’da geçen, Show Haber’in anchorman’i arkadaşım Korcan Karar, habire anlatır... Bir gün okuluna giderken, Roma Elçiliğimizin önünden geçiyor, elini hasretle duvara sürtüyor. Hesapta vatan toprağıdır, Türkiye’ye, İzmir’e dokunmuş gibi hissediyor, gözleri yaşlı... Daha köşeye gelmeden içerden fırlayıp, yakasına yapışıyorlar Korcan’ın iyi mi... “N’aapıyosun, terörist misin!”

*

İnanmayan varsa, lütfen şu anda, mesela Paris veya Londra Büyükelçiliğimizi arasın, “Ölüyorum” diye... Açarlarsa, dişimi kırarım. İnleye inleye telesekretere verirsiniz son nefesinizi.

*

Bakın, telesekreter dedim aklıma geldi. Arayın... Vize için 3’ü, pasaport için 5’i, İngilizce için 9’u tuşlayın filan cevabı gelir... 3’ü 5’i tuşlayın, havagazı... İngilizce için 9’u tuşlayın, şak diye açarlar... Ki, aman ha yabancıdır, mağdur olmasın!

*

20 senedir Almanya’da yaşayıp, konsolos görmeyen vatandaşımız var... Ama, farz edelim gazeteciysen, bulursun adamını, papyonlu garsonların patlattığı şampanyalar eşliğinde düğün bile yapabilirsin konsoloslukta!

*

Keriz yerine konman da cabası... Almanya’da notere git. 5 Euro, makul... Ama, Deniz Feneri’nin noterini kabul eden bizim konsolosluklar, Alman noterini
kabul etmezler. İlla konsolosluktan yaptıracaksın o işlemi, 35 Euro! Yani, devletin seni söğüşlemesi için illa Türkiye’de oturmana gerek yok, dünyanın neresine gidersen git, kazığı kıçında.

*

E haliyle merak ediyor insan...
Kendi vatandaşına değer vermeyen bir devlet, kendi elçisine değer verilmesini elalemden hangi hakla bekler?

*

İsrail yaptı bir hıyarlık...
Neticede özür diledi.
Bizden kim özür dileyecek?