8 sene sonra, bugün...

Buş gitti.

*

Peki, bu "med-cezir"de neler oldu?

*

Üşenmedim, açtım 20 Ocak 2001 tarihli Hürriyet’i, baktım... "O gün" ile "bugün" şöyle.

*

"Sabih Kanadoğlu, pazartesi görevde" diye bir başlık var mesela... "Bugün" içeri tıkmaya çalıştığımız Sabih Kanadoğlu, "o gün"lerde Yargıtay Cumhuriyet Başsavcısı olmuş.

*

Enteresan bir başka başlık şu:

"Bakan’a Anadolu Ajansı şoku!"

Devletin haber ajansı, hükümettir mükümettir dememiş, Enerji Bakanı’nı zora sokan "rüşvet itirafları"nı yayınlamış... Demek ki, devletin haber ajansları adam gibi habercilik yapıyormuş "o gün"lerde... "Bugün"lerde olduğu gibi, muhalefet hakkında iftiralara çanak tutmuyormuş.

*

O gün...

YÖK’e yeni üyeler katılmış.

Kim açıklamış?

YÖK Başkanı Kemal Gürüz!

*

Çok öfkeliymişiz "o gün"lerde...

"Adieu Fransa" demiş Hürriyet.

Soykırım yasasını kabul eden Fransa’ya misilleme yapılacakmış, büyükelçimizi geri çağırmışız, ilişkilerimiz askıya alınacakmış...

Ya "bugün?"

Fransa bizi askıya aldı AB’de!

Zaten, hepimiz Ermeni’yiz artık, Türkiye Cumhuriyeti Devleti’nin Cumhurbaşkanı, soykırım iddiasının kaynağı Ermenistan’a maça gitti...

Yetmedi, özür diliyoruz.

*

Şuna bayıldım:

"Jandarma dinleniyor mu?"

Yolsuzluk soruşturması yürüten jandarma ekibinin, "o gün"lerde, telefonlarının dinlendiği iddia ediliyormuş... "Bugün"lerde malum, 70 milyon kişinin telefonları komple dinlendiği için, jandarma dinleniyor mu acaba diye bi endişemiz yok!

*

Fazilet Partisi’nin kapatılma davası varmış "o gün"lerde... "Devlet ciddiyeti kalmadı" diye isyan etmiş Recai Kutan, "En mahrem belgeler bile elden ele dolaşıyor, ayıptır" demiş... "Bugün"lerde "en mahrem belgelerin elden ele dolaşmasına" ses çıkarmayan Abdullah Gül, henüz George Clooney değil "o gün"lerde, Fazilet’in Kayseri milletvekili... "Bugün"lerin Başbakanı Erdoğan ise, hapisten yeni çıkmış "o gün"lerde...

Seçilme yasağı var.

*

Tek tek baktım 20 Ocak 2001 tarihli sayfalara, devletin başında "türban" yok "o gün"lerde...

Milletin başında da "çuval" yokmuş.

*

Haklı olarak diyeceksiniz ki...

"Buş’un görevde kaldığı bu 8 yılda, her şeyimiz mi siyahla beyaz kadar değişmiş?"

Hayır...

Şöyle tanıdık bir başlık var:

"IMF, Türkiye’ye verilen programa harfiyen uyulması konusunda uyardı."

*

Her şeyin değiştiği bir dönemde, bazı şeylerin hiç değişmediğini görmek güzel bi duygu hakikaten!