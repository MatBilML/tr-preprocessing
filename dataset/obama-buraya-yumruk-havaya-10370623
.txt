Turgut Özal, ABD Başkanı Bush’a Devrek bastonu hediye etmek istedi. Ancak, Semra Özal’ın "Adam kendini yaşlı hisseder" demesi üzerine, baston hediye, Bursa bornozuna çevrildi.

*

1994... ABD Başkanı değişti, bizim de Başbakan değişti. Çiller, Clinton’a bordo renkli, çiçek dalı desenli, beyaz puanlı kravat hediye etti.

1996... Muğla’nın Menteşe Kasabası’nda iki genç kız tarafından dokunan halı, Clinton’a hediye edilmek üzere ABD Büyükelçiliği’ne postalandı. Halının üzerinde İbrahim Tatlıses’in resimleri bulunuyor.

1999... İzmir Meryemana Evi girişindeki esnaf Necat Toker, Clinton’ın kızı Chelsea’ye kristal haç hediye etti. Chelsea’ye, Bodrum’da da üzerinde nazar boncuğu bulunan deri bileklik hediye edildi. Limonata ikram edildi.

2001... Clinton’ın çok sevdiği köpeği Buddy’nin trafik kazasında ölmesi üzerine harekete geçen Denizli’nin Çal İlçesi’ne bağlı Yukarıseyit Köyü’nden İbrahim Kayış, Melem cinsi yavru Kangal’ı, araştırmacı-yazar Doğan Karatay aracılığıyla Clinton’a gönderdi.

*

2002... ABD’deki Kangal Derneği Başkanı Prof. Dr. Salim Yılmaz, yeni Başkan Bush’a Kangal hediye etmek istediklerini söyledi. Bir yavru Kangal’a İngilizce eğitim verildiği ve hediye gönderme talebinin Kültür Bakanı İstemihan Talay’a iletildiği açıklandı.

2004... Başbakan Erdoğan’ın eşi Emine Erdoğan, Laura Bush’a Bartın işi gümüş tel kırma şal hediye etti.

2005... Denizlili dokumacılar, Bush’a kendi fotoğrafının işlendiği ipek halı yolladı. Baba Bush’a da Buldan bezinden masa örtüsü hediye gönderilmişti.

2007... Başbakan Erdoğan, New York Waldorf Astoria Oteli’ndeki yemekte, kendisini ayakta dinleyen ABD Başkan adayı Hillary Clinton’a Kütahya işi seramik tabak hediye etti.

*

2008... Konyalı Hüseyin Batı, ayakları 45 numara olan Obama’ya hediye etmek için özel ayakkabı üretti. Hüseyin Batı, "Obama kazanırsa bir çift ayakkabı göndereceğim diye kendi kendime söz vermiştim" dedi. Adanalı kebapçı Memik Demir, 5 koyun keserek yaptığı 5 metrelik kebabı, kargoyla Obama’ya yolladı. Adana Ceyhanlı 25 yıllık bakkal Fazıl Elitaş da, Obama’nın kızlarına Cooker cinsi yavru köpek gönderdi. Sivaslı Hüseyin Yıldız, Obama Ailesi’ne Kangal göndermek istediğini açıkladı. Bartınlı ev hanımı Nahide Ertunç, yeni first lady Michelle Obama’ya tel kırma işlemeli şal postaladı. Zonguldaklı Rüştü Çelebi, Obama’ya Devrek bastonu hediye etti. Van’ın Gürpınar İlçesi’ne bağlı Çavuştepe Köyü’nde 44’üncü Başkan Obama için, 44 kurban kesildi. Davul zurnayla halay çeken Çavuştepe Köyü adına açıklama yapan Abdülkerim Kulaz, Obama’yı Çavuştepe’ye davet ederek, "Her zaman arkasındayız" dedi. Abdülkerim Kulaz, Obama’nın çocuklarına da bi gözü mavi, bi gözü sarı Van kedisi hediye edeceklerini belirtti. Samsunlu İbrahim Çelebi, Obama’ya özel beste yaptı ve üzerinde "Mr. Obama" yazılı kemençeyi ABD Büyükelçiliği’ne gönderdi. Samsunlu el sanatları öğretmeni Nazife Çelebi de, Obama Ailesi’ne seccade, yemeni ve Osmanlı yeleği postaladı. Türkiye Odalar ve Borsalar Birliği Başkanı Rifat Hisarcıklıoğlu, Obama’ya güvendiğini açıkladı. Saadet Partisi Genel Başkanı Prof. Dr. Numan Kurtuluş, Obama’ya tebrik telgrafı çekti. Pir Sultan Abdal Kültür ve Eğitim Vakfı Başkanı Murtaza Demir, Obama’ya mektup yazdı. Konya Beyşehirli balıkçı Mehmet Sezen, Obama’ya 6.5 kilo sazan gönderdi. Balıkçı Mehmet Sezen, "İyi de birader, bu balıklar yolda kokmaz mı?" sorusu üzerine, "Strafor kutularda buzlayarak yolladık" dedi.