*
Gülmekten konuşamadık.
Yazarak anlatayım bari.
*
Niğde TV muhabiri Yakup Sağlam, eline mikrofonu aldı, sokağa çıktı, önüne gelene sordu: “Mustafa Kemal’in silah arkadaşı İsmet İnönü referandumda evet diyeceğini açıkladığı için Kemal Kılıçdaroğlu tarafından CHP’den ihraç ediliyor, sizce bu demokratik bi hareket mi?”
*
Görüşlerini özgürce ifade eden İsmet İnönü’nün CHP’den ihraç edilmesini yanlış buldu sayın halkımız... Antidemokratik buldular yani!
*
Yakup’u Star Haber’e çıkarmıştık iki ay önce... Çünkü, “Çevre Bakanlığı nesli tükenmekte olan dinozorları koruma altına aldı, sizce bu yeterli bir önlem mi?” diye sormuştu! 40 kişiden sadece 4’ü “dinozor hâlâ var mı?” cevabını vermiş; gerisi, “dinozorların koruma altına alınması yetmez, bütün hayvanlar korunmalı” demişti... Üniversiteli bi kızımız ise, meselenin temeline inmişti: “Ormanları yok ettikçe dinozorların neslinin tükenmesi çok normal!”
*
Peki, biz Star Haber olarak nereden bulmuştuk Yakup’u?
*
Meğer, sokağa çıkmış, “New York’taki Özgürlük Heykeli’nin Türkiye’den kaçırıldığı ortaya çıktı, değerlerimize sahip çıkamıyoruz, siz bu konuda ne düşünüyorsunuz?” diye sormuş... Ve, bir vatandaş da bize ihbar mesajı göndererek, “Uyuyor musunuz... Neden haber yapmıyorsunuz bu tarih hırsızlığını” diye fırçalamıştı! O vesileyle bulduk Yakup’u.
*
Sonradan öğrendik ki, “Almanya Cumhurbaşkanı Adolf Hitler, İsrail’e savaş açacağı yönünde açıklama yaptı, sizce Türkiye nasıl bi tavır sergilemeli?” diye sormuş... Türkiye’nin tarafsız kalması ve masada çözüm bulması yönünde cevaplar aldığı ortaya çıkmıştı.
*
Ne diyeyim... Köprüden önce son çıkışa doğru ilerlerken, Allah sonumuzu hayır etsin diyeyim ve cümleten hayırlı bayramlar dileyeyim.