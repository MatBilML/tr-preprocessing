Soru bu kadar net.

a şıkkı mı?

b şıkkı mı?

Bush ağzıyla kuş tutsa, "ölümü öpün" dese, bi daha seçilme imkánı yok...

2 defa seçildin, doooğru evine.

*

Demokrasi budur.

*

Bizde demokrasi olsaydı...

Adnan Menderes meselesi, 1957’de bitecekti mesela; Türkiye o acı günleri yaşamayacaktı. Menderes’ten sonra yeniden İsmet İnönü olmayacaktı. Olmuştu çünkü daha önce... Süleyman Demirel, taaa 1970’te emekliydi. Bülent Ecevit, 1977’de bırakmak zorunda kalacaktı, ölene kadar o koltukta oturmak için ısrar edemeyecekti. Turgut Özal, iki defa seçildi, sıkıştı, kapağı Çankaya’ya attı, Hakk’ın rahmetine kavuştu. Belki de o yüzden hálá seviliyor bugün... Kabak tadı vermedi.

*

Türkiye’de demokrasi diye kakalanan hadise, doğanın dengesine aykırı aslında... Filiz vermeyi engelliyor. Kabuklaşıyor. Sorunlar, liderlerle birlikte kamburlaşıyor.

*

Diyeceksiniz ki...

Sadece iki şık olur mu?

Gri tonlar yok mu?

Var...

Mesela, ABD’de var.

Seçime 2 parti girmiyor, 12 parti giriyor. Anayasa Partisi var, Özgürlükçü Parti var, Yeşiller Partisi var, adayı hem Obama gibi siyah hem kadın, Bağımsız var, Reform Partisi var, Sosyalist Parti var. Tolkşovcu da var, porno yıldızı da, uyuşturucu mahkûmu da var, papaz da... Ama bunların alacağı oy, devede kulak...

Çünkü diyorum ya, Amerikalılar net...

Olmayacak duaya amin demiyorlar.

Saçma sapan fantezilere oy moy yok.

*

Avrupa desen...

Onlar ABD’deki gibi kanun zoruyla değil, utanma duygusuyla hallediyorlar.

Kaybeden, bırakıyor.

Oyu düşen, bırakıyor.

Benden bu kadar demesini biliyorlar.

*

Özetle...

Obama mı?

McCain mi?

Darısı başımıza.