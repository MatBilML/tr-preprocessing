CHP’nin Washington’dan sonra, New York, Florida, California ve Teksas’ta temsilcilik açacağı duyuruldu.

*

Şikago’da AKP çok güçlü ama, Nebraska belediye başkanlığını CHP’nin kazanmasına kesin gözüyle bakılıyor. Sinsinati ve Misisipi MHP’nin kalesi...
Arizona ve Dakota’da Apoçiler var, banko BDP alır.

*

Pensilvanya’da son üç seçimdir AKP çıkıyordu, ancak, Pensilvanya onursal başkanı hocaefendinin tufaya getirildiği ve bu defa aday gösterilmeyeceği ortaya çıktı, çarşı karıştı. Pensilvanya merkez ilçelerinden Filedelfiya’nın CHP’ye, Pitsburk’un MHP’ye kayması bekleniyor.

*

AKP’nin Sakramento’da Hidayet Türkoğlu’nu aday göstermesi üzerine, CHP’nin Ditroit için Mehmet Okur’la, Hüstın için Ömer Aşık’la temasa geçtiği konuşuluyor. Beşiktaşlı Devlet Bahçeli’nin Niv Cörsi için Deron Williams’a teklif götürdüğü söyleniyor. Şanlıurfa’dan aday gösterilmeyen Fakıbaba’nın ise, inadına Luyiziyana’dan bağımsız aday olacağı öne sürülüyor.

*

Solt Leyk Siti’de imam hatip mezunu aday bulamayan AKP’nin hiç olmazsa sakalı var diye Mormon aday göstermesi, partide küçük çaplı bi skandala yol açtı. Ben Aleviyim diyerek Vayoming belediye başkan adayı olan CHP’linin, aslında Meksika kökenli Katolik olduğu ortaya çıktı. Ben Kürtüm diyerek San Fransisko’dan başkan adayı olan BDP’li ise, ilk siyahi BDP adayı olarak tarihe geçti.

*

Suriyelilerin seçmen yapıldığı iddiası, Masaçusets ve Kolorado’da huzursuzluk yarattı. Yüksek Seçim Kurulu iddiaları yalanladı, söz konusu Suriyelilerin doğma büyüme Minesota’lı olduğunu açıkladı. Oha be birader denilince... Yüksek Seçim Kurulu düzeltme yayınladı, Ohayo’lu olduklarını açıkladı.

*

Yalaka medya, Ancelina Coli’yle Robırt de Niro’nun Los Encılıs adayı olmak için AKP’ye yalvardığını yazdı. Şişli belediyesinin resmi internet sitesinde yayınlanan ve Mustafa Sarıgül’le Obama’yı beyzbol oynarken gösteren fotoğraf, montaj çıktı. Kuzey Karolayna’da avanta kömür dağıtımı, Mişıgın’da bulgur-makarna dağıtımı, Kentaki’de firayt çikın dağıtımı devam ediyor.

*

CHP Genel Başkanı Kılıçdaroğlu’nun ABD’deki temaslarını bitirince, Hamburg, Barselona ve Birmingham adaylarını açıklamak üzere, Avrupa’ya geçmesi bekleniyor.