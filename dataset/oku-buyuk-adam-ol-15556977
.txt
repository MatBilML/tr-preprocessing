*
Niye başarı sırasına göre?
Çünkü, en iyi üniversiteler en iyi öğrencileri alıyor... İşe girerken de, en iyi üniversitelerden mezun olan en iyi öğrenciler en önce tercih ediliyor.
*
E merak ettim...
Hükümetimize baktım.
Üniversite başarı sıraları ne?
*
Listenin başında, Ali Babacan ile Recep Akdağ var; ilk 5 bine girmeyi başarmışlar... Onların ardından Cevdet Yılmaz geliyor, yaşıtları arasında ilk 7 binde yer almış.
*
Dördüncülük sırası kalabalık, Cemil Çiçek, Hayati Yazıcı, Nimet Çubukçu ve Ertuğrul Günay, 8 bin arasına girmiş... Bülent Arınç, Sadullah Ergin, Beşir
Atalay da hukuk mezunu ama, onların fakültesi daha düşük puanla alıyor, 20 bin gerideler, 28 bine girmişler.
*
Vecdi Gönül, ilk 10 binde.
Binali Yıldırım, 17 bin.
Taner Yıldız 25 bin.
Veysel Eroğlu da 25 bin.
*
Sonrasında makas açılıyor, Mehmet Şimşek 36 bin, Zafer Çağlayan 38 bin, Selma Aliye Kavaf 52 bin, Faruk Çelik 60, Mehmet Aydın 65, Faruk Nafiz Özak 80, Mehdi Eker 100 bin.
*
Başbakanımız?
Anca 106 bine girmiş.
*
Yani, üniversite başarı sırasına göre “en arka”da yer alan, “en ön”e geçmiş.
*
İncelemedim ama, eminim, CHP’de de böyledir, MHP’de de.
*
Obama, Harvard mezunu... İngiltere Başbakanı, Oxford... Nobel ödüllü mezunları olan Saint Petersburg diplomalı Putin... Biz henüz İstanbul’u fethetmeden önce 1409’da kurulan Leipzig Üniversitesi’nden Angela Merkel... Dünyanın hayranlıkla izlediği Çin’i 9 kişi yönetiyor, 8’i yüksek mühendis, 1’i hukuk ve ekonomi profesörü.
*
Kimseyi rencide etmek, herhangi bir fakülteyi küçümsemek manasında söylemiyorum... Ama şurası açık; ya üniversite sıralamasında hata yapıyoruz,
ya ülke yönetiminde.
*
“Hayat üniversitesi” palavrasına sarılacaksak eğer, sorarım... İlkokul mezunu ama, Allah vergisi zekâlarıyla dolar milyarderi olan işadamlarımız var, üniversitede ilk 250 bine girebilmiş
Çalışma Bakanı Ömer Dinçer’i şirketlerine genel müdür yaparlar mı?
*
Ne zaman özel sektörde CEO olmayı başarmış bi çalışma bakanımız olacak bizim? Doktor olmasına doktor ama, ne zaman uluslararası platformda öne çıkmış bi sağlık bakanımız olacak? Hayat illa maddi başarı değildir, aynen katılıyorum, ne zaman arkeolog bi kültür bakanımız olacak? Madem çocuklarımızı kamçılıyoruz oralara girsinler diye, neden en yüksek puanla öğrenci alan üniversitelerimizin rektörleri eğitim bakanı olamıyor? Uzmanlık ister, bu kompleks niye... Ne zaman emekli orgeneral bi savunma bakanımız olacak?
*
Bir yandan, çocuklarımız en iyi üniversitelere girsin diye kıçımızı yırtıyoruz... Bir yandan, siyasetçi esnafının en iyi çocuklarımızı siyasete sokmamasını armut gibi seyrediyoruz!
*
En iyi üniversitelere giremediği için, giriyor bi partiye, gençlik kollarına filan, senin çocuğun amfide ter dökerken, il başkanının getir götür işlerine bakıyor, sonra ver elini Meclis, milletvekili oluyor... Sen de merak ediyorsun sonra, niye iyi yönetilmiyoruz, niye benim çocuğum onca diplomaya rağmen işsiz kalıyor?