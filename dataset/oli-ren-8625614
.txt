"Olamaz!"

"Kapatılamaz!"

Zannedersin, adam AB komiseri değil, AKP Üsküdar İlçe Başkanı.

*

Peki hiç merak ettiniz mi, Allah’ın Finlandiyalısı niye bağırıyor bu kadar?

Anlatayım...

*

Cumhuriyet ne gün ilan edildi?

29 Ekim.

Atatürk, Cumhurbaşkanı oldu.

Necmettin Erbakan doğdu.

Abdullah Gül doğdu.

Hep 29 Ekim.

Tarihimiz böyle enteresan kesişmelerle dolu... Mesela, Tayyip Erdoğan’ın doğum günü de, cumhuriyetin doğum günü... Ama bizimkinin değil... 26 Şubat, Fransa’da İkinci Cumhuriyet’in ilan edildiği gün.

Laiklik ilkesinin Anayasa’ya girdiği günle, türbanın Anayasa’ya girdiği gün de, aynı.

6 Şubat.

Eski köye yeni icat çıkaran ampulcülerin, Çankaya referandumu hangi gün yapıldı?

21 Ekim.

Edison’un ampulü icat ettiği gün?

O da 21 Ekim.

*

Diyeceksiniz ki, "hani Oli Ren?"

Geliyoruz, az sabır...

*

Sezer’in Cumhurbaşkanlığı’na aday gösterildiği gün hangisi? 24 Nisan.

Gül’ün Cumhurbaşkanlığı’na aday gösterildiği gün hangisi? Gene 24 Nisan.

Nedir 24 Nisan?

Rumi takvimle, kurmay başkanı Mustafa Kemal olan Hareket Ordusu’nun şeriatçı 31 Mart ayaklanmasını bastırdığı gün...

31 Mart nedir?

Anayasa Mahkemesi’nin AKP kapatma davasını kabul ettiği gün!

Başka?

Zurnanın zırt dediği yer...

Oli Ren’in doğum günü ne?

31 Mart!

*

Onu da kapatacaklar sanmıştır...

Telaşı ondan!

*

Sen bütün siyasi kariyerini, Abdullah Gül’ün bir zamanlar dediği gibi, "Türkiye’yi bahçedeki köpek kulübesine bağlamaya" adayacaksın... Tam doğum günü pastasını keserken, Cumhuriyet Hukuku, senin takım arkadaşın Tayyip Erdoğan’ın partisini kapatmaya kalkacak... Böyle hediye olur mu kardeşim?

Bağırmakta haklı.

*

Özetle...

Uzattım, yordum sizi.

Ama adı üstünde, Oli "Ren!"

Geyik yapıyoruz işte.