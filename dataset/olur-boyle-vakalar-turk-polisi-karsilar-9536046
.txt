İstanbul Emniyeti Terörle Mücadele Şube Müdürü İstanbul’da mıydı?

Değildi.

Neredeydi?

1.5 hafta önce bu göreve getirildi.

Makamına oturdu.

Bismillah...

Tatile çıktı.

*

Neve Şalom, Beth Israel...

Sinagoglar havaya uçtu.

25 ölü, 263 yaralı.

Emniyet Müdürü İstanbul’da mıydı?

Değildi.

Neredeydi?

Letonya’daydı.

Niye?

Milli maçı seyretmeye gitmişti.

*

Hrant Dink öldürüldü...

Emniyet Müdürü İstanbul’da mıydı?

Değildi.

Terörle Mücadele Müdürü?

Yoktu.

Koruma Şubesi Müdürü?

Yoktu.

Çevik Kuvvet Müdürü?

Yoktu.

İstihbarat Müdürü?

Yoktu.

Neredeydiler hep beraber?

Hollanda’da.

Niye?

Polis gücünün maçına gitmişlerdi.

*

Bakın bir haber vereyim size.

Cumartesi gece yarısı...

Anadolu Ajansı geçti:

"Başbakan Erdoğan, ana uçağıyla saat 02.20’de İstanbul’a geldi... Erdoğan’ı, Atatürk Havalimanı’nda, İstanbul Valisi Muammer Güler ve Emniyet Müdürü Celalettin Cerrah karşıladı."

*

Kaçmış saat?

02.20.

Neredeymiş Emniyet Müdürü?

Orada.