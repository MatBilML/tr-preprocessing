*
Hepinize selamı var.
*
İlkelerin olacak
Seni satın alamayacaklar
Aptalların uydurduğu...
Atasözlerine
inanmayacaksın.
“Paranın satın
alamayacağı şey
yoktur, herkesin
fiyatı vardır”
gibi sözlere kanmayacaksın.
Onurunla...
Kimliğinle...
Ve beyninle...
Akıllı yaşayacaksın.
*
Müjdat Gezen’in, Uğur Dündar için yazdığı bu şiirle başladı tören.
*
Ve, aynı zamanda, kendi kendime mırıldandığım “Allah sonumuzu hayır etsin” temennimle başladı... Çünkü, Müjdat Gezen’in yanı sıra Levent Kırca da oradaydı. Dördümüzün en son bir araya geldiği gün, hakkımızda dört yüz tane filan dava açılmıştı!
*
Ki, Levent ağabey de işin hakkını verdi, en az üç dava çıkabilecek “Hitler fıkrası” anlattı.
*
Duayen Halit Kıvanç, namus denince akla ilk gelen siyasetçilerden Sadettin Tantan, hayatımız boyunca örnek aldığımız ve layık olmaya çalıştığımız rahmetli Çetin Emeç’in eşi Bilge Emeç, doktor’dan ziyade sihirbaz olduğunu düşündüğüm Eser Alptekin, Atatürkçü Düşünce Derneği, Çağdaş Yaşamı Destekleme Derneği, liseliler, üniversiteliler... Ev sahipliğini Beşiktaş Belediye Başkanı İsmail Ünal’ın, sunuculuğunu ise, büyük usta Altan Erkekli’nin yaptığı gecede, Akatlar Kültür Merkezi güzel insanlarla hınca hınç doldurulmuştu.
*
İlerde...
Şu an yaşadığımız dönemi anlatacak “tarihi” gecelerden biriydi.
*
Çünkü...
Çalışandan çok, çalışmayana veriliyor artık onur ödülleri! Çalışıyormuş gibi rol yapanlara değil, çalışmasa bile, duruşuyla, varlığıyla gazeteciliği onurlandıranlara veriliyor.
*
Değerli ağabeyim bahsedilmesinden utanır, neredeyse yirmi metrelik duvarı boydan boya kaplayan ödülleri var ama... Ekranı bıraktıktan sonra, ödüller durmadı, hızlandı.
*
Şu bi kaç aylık kısa sürede, 20’den fazla üniversiteden, 30’dan fazla liseden, 50’den fazla sivil toplum kuruluşundan, ödül aldı. Bursa’dan Manisa’ya, Ankara’dan Gaziantep’e konferanslara yetişemiyor. Ekrana çıkanları değil, çıkmayanı görmek, çıkmayanı dinlemek istiyor insanlar.
*
(Bu satırları yazarken, ODTÜ’den telefonla aradılar, ODTÜ’den de onur ödülü almış.)
*
Türk televizyonculuk tarihinde, futbol maçından bile fazla izlenme oranı yakalayabilen tek haberci, Uğur Dündar...
Bunu da başardı.
*
Çalışmıyor diyorum ama, sanmayın ki, oturuyor...
Kitap yazıyor.
İşte Hayatım’ın devamını.
*
Star Haber’de birlikte çalışmaktan gurur duyduğum, bana göre son yılların en önemli öykü kitabı “Fransız Kal Ayvalık”ın yazarı, Mustafa Sağlamer’le birlikte kaleme alıyorlar.
*
Peki, ya ekrana ne zaman geri dönecek derseniz? Bizi izlemeye devam edin.
Azzz sonra!