*

"Başbakan’ın maşallah dediği, üç gün yaşıyor" diyorum, inanmıyorsunuz...

Bakın, simit alıp 100 lira bahşiş verdiği çocuk da işinden kovulmuş!

*

Neyse...

*

Tımbır tımbır tımbır "Oo-ooo, Recep Bey de burdalar" filan diye taverna şarkıları söyleyen Cengiz Kurtoğlu oğlunu evlendirdi önceki gün... Başbakan Ankara’daydı. Herkesin "N’olacak bu memleketin hali?" diye kafa patlattığı dakikalarda, yollarda tertibat alındı, aaiiaia diye bağıran eskortlar eşliğinde, konvoyla havalimanına gitti, Ankara Valisi ve Ankara Emniyet Müdürü tarafından uğurlandı, atladı Ata uçağına, İstanbul’a geldi... İstanbul Valisi, İstanbul Büyükşehir Belediye Başkanı, İstanbul Emniyet Müdürü tarafından karşılandı, yollarda tertibat alındı, aaiiaia diye bağıran eskortlar eşliğinde, konvoyla, düğün salonuna geldi, nikáh şahitliği yaptı, çıktı, yollarda tertibat alındı, aaiiaia diye bağıran eskortlar eşliğinde, konvoyla, havalimanına geldi, İstanbul Valisi, İstanbul Büyükşehir Belediye Başkanı, İstanbul Emniyet Müdürü tarafından uğurlandı, atladı Ata uçağına, Ankara’ya döndü, Ankara Valisi ve Ankara Büyükşehir Belediye Başkanı tarafından karşılandı, yollarda tertibat alındı, konvoyla, aaiiaia diye bağıran eskortlar eşliğinde evine gitti.

*

Sadece 2.5 saat için...

Vın diye, teğet geçti yani.

*

"Ata uçağı Başbakan’ın dolmuşu mudur, bu uçak suyla mı çalışıyor, bu valilere, polislere bunun için mi maaş ödüyoruz, millet kırılırken böyle israf olur mu?" diye sormuyorum.

*

Kendi kıçında don yokken, işini kaybettiği için hindi gibi düşünürken, kapısına haciz dayanmışken... Başbakanına bu saltanat imkánını sağlayan gönlü zengin halkımıza, yılbaşı vesilesiyle, Cengiz Kurtoğlu’ndan armağan ediyorum...

*

Gelmeyin üstüme

Sakın gelmeyin...

Dostu arkadaşı kırarım bugün

Gözümde anılar canlandı yine

Kadehi şişeyi kırarım bugün.

(Hadi hep beraber, elleri göreyim!)