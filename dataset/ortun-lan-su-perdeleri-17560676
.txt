*
Aç babam aç, ha bire açılım yaptılar...
Tiyatroyu kapatıyorlar.
*
(İspiyonlamış gibi olmayayım ama, Hamlet’te de cinayet işleniyor, çoluk çocuğa kötü örnek oluyor, yasaklayın gitsin anasını satayım... Othello zaten şerefsiz, seks meks gırla.)
*
Senfoniye gelince...
*
Başbakan’ın biri, şu “Bitmeyen Senfoni” niye yıllardır bitmiyor kardeşim diye merak etmiş ve bak bakayım şu işe diyerek, Kültür Bakanı’na talimat vermiş... Kültür Bakanı, bizzat yerinde incelemiş, raporunu sunmuş: “Altı tane obuacı var, 40 yılda bir zortluyorlar, sonra boş boş oturuyorlar, bunların işten atılması lazım. Şef denilen adamı suçüstü yakaladım, bi şey çalmıyor, beni görünce değnekle havada ıslık çalmaya çalıştı, sanki çocuk kandırıyor, kimin torpiliyle işe sokulduğunu araştırıyorum. Piyanocuyu takdir ettim, plaket verdim, hem bi kişi, hem de masraf olmasın diye sandalyede bile oturmuyor, tabureyle idare ediyor. 18 tane kemancı saydım, hepsi aynı hareketi yapıyor, lüzumsuz israf, bence iki tanesi yeter. Sordum soruşturdum, 16’lık notalarla çalıyorlarmış, 8’lik neyimize yetmiyor? Ben denettim, bi fark görmedim, gayet güzel oluyor. 16’lık çalanlara haybeden maaş ödemenin manası yok, asgari ücretliler aynı işi görür. Kemanın büyüğünü çalanlar gıy gıy sürtüyor, sonra onlar duruyor, üfleyenler vort vort aynısı tekrarlıyor. Halbuki hepsi aynı anda çalsa, iki saatlik konser, bir saate iner. Böylece, hem bilet fiyatları yarı yarıya ucuzlar, hem de salonda elektrik tasarrufu sağlanmış olur. Bestekârı maalesef lakayıt bi adam, kendi konserine bile gelmemiş. Tenzip buyurursanız, gerekli kaydırmaları yapıp, bitmeyen senfoniyi seçime kadar bitiririz. Arz ederim.”
*
Ya sinema?
*
Titanic’in kaptanı Türk’müş... Kafadan buzula girdiklerinden haberi olmayan ve hâlâ lay lay lom dans eden ahaliyi güverteye toplamış, “Size bi iyi, bi de kötü haberim var” demiş. “Önce iyi haberi ver” deyince bizim ahali... “Cümleten kutlarım, 11 dalda Oscar alıyoruz” demiş!