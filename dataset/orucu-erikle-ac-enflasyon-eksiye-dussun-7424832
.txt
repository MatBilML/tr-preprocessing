Patlıcan 20.

Salatalık 22.

Yumurta 9, ayçiçeği yağı 11.

Çocuk ceketi, yüzde 40, çocuk ayakkabısı yüzde 23 pahalandı.

Havuç yüzde 48.

Lahana yüzde 75.

*

Kaç çıktı eylül enflasyonu?

Yüzde 1.

*

Erik ucuzlamış çünkü.

*

Hamileler hariç, kimsenin bu mevsimde aklına bile gelmeyen eriği hesaplamış arkadaşlar... Tam da bu mevsimin sebzesi, pırasayı hesaplamamışlar...

Diyorlar ki, "Henüz tezgáha çıkmamış ürünleri hesaba katmıyoruz..."

E biz ne yedik dün akşam?

Helsinki pazarından mı aldık o pırasayı?

*

Palto, kaban, bot, çizme, kazak gibi, kışa hazırlık alışverişlerini enflasyon hesabına dahil etmemişler...

Şemsiyeyi dahil etmişler.

Niye?

Memlekete 2 senedir yağmur yağmadığı için, bi onun fiyatı aynı kaldı da, ondan!

*

Devletin verilerine göre...

Omleti, yumurta ve ayçiçeği yağı ile yaparsan, enflasyon yüzde 10...

Ama aynı omleti, motor yağı ve sakatatla yaparsan, enflasyon yüzde sıfır.

*

Tercih senin...

"Anormal insanlar gibi" domates, biber, havuçtan salata yap, ayağına çizme, üstüne ceket giy, enflasyon yüzde 30.

"Normal insanlar gibi" ruj ye, parfüm iç, bisiklete bornozla bin, hazır fiyatı makulken sezaryen yaptır, enflasyon yüzde 1.

Ve hatta...

"Daha da normal" davranıp, karnını yatak bazasıyla doyur, CD ye, deodorant iç, kamera al, durup dururken kontakt lens tak, enflasyon eksi.

*

Doğalgaz mesela...

Hiç artmamış fiyatı.

Nasıl alıyoruz doğalgazı?

Dolarla.

Dolar 1.7’den 1.2’ye düştüğünde, doğalgazın fiyatı aynı kalıyorsa, doğalgazın fiyatı aynı mı kalmıştır, yoksa yüzde 40 zamlanmış mıdır?

*

Neyse...

Demiş ki gazeteler:

"Eylül ayı enflasyonu, beklenenden fazla çıktı."

Haklılar...

Rahmi Koç’la senin maaşı topla, motor yağıyla domatesi topla, böl ikiye...

Milli gelir yukarı.

Enflasyon aşağı.

*

Çok bile yüzde 1.