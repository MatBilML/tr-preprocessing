*
Fabrikalar patladıktan sonra patlayan fabrikaların kaçak olduğunu öğrenen “CHP”li Başbakan, kaçak üretime kim göz yumuyor, sorumluyu derhal bulun dedi... “MHP”li İçişleri Bakanı, patlayan fabrikaların patlayınca kaçak olduğunu tespit ettiklerini belirterek, nasıl oluyor da kaçak oluyor, tüm boyutlarıyla inceliyoruz dedi... “BDP”li Çalışma ve Sosyal Güvenlik Bakanı, patlayan fabrikaların kaçak olduğunu öğrendim, sebebini araştırıyorum dedi... “CHP”li Ankara Belediye Başkanı, patlayan fabrikalar ruhsatsız ama, bizimle alakası yok dedi... “MHP”li Sanayi Bakanı, patlayan fabrikaların kaçak kaçak nasıl çalıştığını teknik arkadaşlar takip ediyorlar, ortaya çıkaracağız dedi... “BDP” tarafından Ankara’ya vali yapılan Ankara Valisi, iki patlama arasında bağlantı yok, tek ortak bağlantıları ruhsatsız olmaları, ama iki patlama arasında bağlantı varsa kimsenin yanına kâr bırakmayız dedi. Yaralılar alkışladı.
*
Bu tür facia, rezalet, skandal yaşandığında, daha biz yazıyı yazmadan, bindirilmiş kıtalar mesaj yağmuruna tutuyor ve “AKP’yle ne alakası var yani?” diyorlar. Haklılar.
*
Ankara’yı 17 senedir, memleketi 9 senedir İsmet İnönü yönetiyor çünkü!
*
Zaten o nedenle, patlayan fabrikanın sahibi pişkin pişkin televizyona çıktı, “Suçluyu aramak yerine, insanları suçlamak hiç de doğru değil, suçluyu beraberce arayıp bulalım” dedi.
*
Hal böyle olunca...
İşçi öldürmekteki
durumumuz ne?
Avrupa şampiyonuyuz.
Dün orada ölen işçilerden
birinin adı ne?
Satılmış.
*
E yakışmış...
*
İlk patlama nerede oldu?
“Uzay Çağı” Caddesi’nde.
İkinci patlama nerede oldu?
“İvedik” Bölgesi’nde.
Uzay Çağı’yla Recep İvedik’i yan yana getirip, peynircide kaçak mazot yaparsan, televizyon reklamında bizim minibüslü tüpçüler, uzay mekiğinin astronotlarıyla alay eder tabii.