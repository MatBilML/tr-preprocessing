22  Temmuz’un yıldönümü.

İlk kez seçilen milletvekilleri, dün itibarıyla iki yılı doldurdu, hayırlısıyla emekli oldu! Bugünden itibaren çift maaş alacaklar. 9884 lira maaş, yanında 2814 lira emekli maaşı... Yarın öbür gün şerefle(!) taşıdıkları demokrasi bayrağını bir başkasına devredip, milletvekilliğini bıraktıklarında, tek emekli maaşına kalacaklar, 4671 lira alacaklar.

*

Neyse...

Bodrum’dayım.

5 yıldızlı bir otelde.

Devlet Demiryolları’ndan emekli Kazım Bey’le laflıyoruz... Her temmuzda Bodrum’a, bu tesise gelir, bir ay kalırmış. Aslında bu yaz kriz var diye 20 günlüğüne gelmeye niyetlenmiş ama, 11 lira zammı alınca, eşi Neriman Hanım, "Kazımcığım, geldik 60 yaşına, biriktir biriktir, n’apıcaz bu kadar parayı allasen" demiş, o da, "Valla haklısın hanım, kefenin cebi yok, gidelim ezelim şu 11 lirayı" demiş... Ağustosta Marmaris’e geçiyorlar.

*

Yaşama sevinciyle dolu emeklilerimizi böyle görünce, mutlu oluyor insan.

*

Geçen hafta da Antalya’da bir başka 5 yıldızlı otelde, öğretmen emeklisi Cevat Bey’le konuşuyorduk aynı konuyu... Haziranda Paris’e gitmişler arkadaşlarıyla, "İnan Yılmazcım" dedi, "Fransa devleti adına, ben utandım... Bir tane Fransız yoktu otelde."

*

Sohbetimize kulak misafiri olan Bağkur emeklisi Kerim Bey dayanamadı, "O da bi şey mi Cevat Beyciğim" dedi, "Biz buradan kalkıp Maldivler’e gidiyoruz, Almanlar bırak oteli moteli, metrobüse binecek bilet parası bile bulamıyor..."

*

Şükür hakikaten.

*

Zavallı Almanlar.

*

Otelin İngiliz animatörü geldi bir ara yanıma... Her şey dahil olmasına rağmen, Kerim Bey’in devamlı bahşiş dağıtması dikkatini çekmiş, masaj yaptırmak için Balili kızları üçer üçer alıyormuş... "5 lira zam aldılar da, ondan" dedim... "Nee! Yıllık 5 lira zam mı aldılar?" diye sordu, "Ne yıllığı be" dedim, "ayda 5 lira, ayda..." İngiliz’in gözleri dışarı fırladı duyunca.

*

Kerim Bey’in başta AKP’liler, bütün milletvekillerine selamı var bu arada... "Ömür gelip geçiyor, kendilerini bu kadar helak etmesinler, arada tatil yapsınlar" diyor.