Subay, astsubaydan emir alıyor.
Kim anlatıyor bunu?
Genelkurmay Başkanı!
*
Namaz saatine denk geliyor diye nöbete çıkmayı reddeden subay var.
*
“Noel Baba evlere bacadan giriyor, dürüst biri olsaydı kapıdan girerdi, Kuran-ı Kerim evlere kapıdan girmemizi buyuruyor, Noel Baba neden bacadan giriyor ki” diyor, müftü.
*
“Dekolte kıyafet giyen kadınların tecavüzü göze alması gerektiğini” belirterek “erkekleri tahrik ettikten sonra sonuçlarından şikâyet edilmesi makul değil” diyor, profesör.
*
“Önceki hayatımda Veysel Karani hazretleriydim” diyen uyanık, “doktor, öğretmen ve avukat”lara toplam 5 trilyon liraya “cennetten tapu” sattı. Cennetten arsa alanlar arasında “hâkim”ler var.
*
“75 yaşındaki” kadıncağızı kene ısırdı, vefat etti. Cenaze namazını kıldıran imam “fuhuşlar arttıkça bu tür belalar musallat olur” dedi.
Böylece, seks kölesi’ni biliyorduk...
Seks kenesi’ni de öğrenmiş olduk.
*
“Hangi cins olursa olsun, evde köpek beslenmemeli, köpek beslenen eve melekler girmez, köpekli eve şeytanlar dolar, evde biri ölürse Azrail bile o eve girmez, eve girmeden dışardan canı alır gider” diyor, profesör.
*
“Otistik çocuklar ateist...
Beyinlerinde inanç alanı gelişmemiş olduğu için ibadet etmeyi, Allah’a inanmayı bilmiyorlar, ücretsiz terapiyle otistikleri inançlı çocuklar haline getireceğiz” diyor, sosyolog.
*
Takdiri ilâhi herhalde...
Bu tuhaf lafları “Farkındalık Haftası” vesilesiyle söylüyor.
*
Başımıza gelenin...
Farkında mısınız?