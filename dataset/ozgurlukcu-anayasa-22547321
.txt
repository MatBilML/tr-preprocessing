*
Halkı din ve ırk farkı gözeterek, kin ve düşmanlığa açıkça tahrik etmek suçundan hapis yatan ve siyaset yasağı konulan kişi, mevcut anayasa’ya göre başbakan olabiliyor mu? Olabiliyor.
*
Milletvekili ve genel başkan yardımcısı olduğu parti, Anayasa Mahkemesi tarafından kapatılan... Sonradan milletvekili olduğu parti, Anayasa Mahkemesi tarafından bi daha kapatılan kişi... Mevcut anayasa’ya göre cumhurbaşkanı olabiliyor mu? Olabiliyor.
*
Anayasa Mahkemesi tarafından, laiklik karşıtı eylemlerin odağı ilan edilen ve hazine yardımı kesilen parti... Mevcut anayasa’ya göre iktidara gelebiliyor mu? Gelebiliyor.
*
Anayasa Mahkemesi tarafından, bölücülük suçlamasıyla bir defa, iki defa, üç defa kapatılan parti... Aynı kadrolarla, başka tabelalarla tekrar tekrar açılıp, meclise girebiliyor mu? Girebiliyor.
*
Atatürk ilkeleri üzerine şeref ve namus yemini edip, Atatürk ilkelerini anayasa’dan çıkarmak lazım diyen milletvekili var mı? Var. Anayasa’nın değiştirilemez maddeleri değiştirilsin diyen? O da var.
*
İstendiği zaman...
Hapiste bulunan kişinin, milletvekili seçildi diye, hapisten çıkarılıp, meclis’e girmesine izin veriliyor mu? Veriliyor.
*
İstendiği zaman...
Hapiste bulunan kişilerin, milletvekili seçilseler bile, hapiste tutulup, meclis’e girmeleri engelleniyor mu? Engelleniyor.
*
Nitelikli dolandırıcılık, kalpazanlık, rüşvet, ihaleye fesat karıştırma, evrakta sahtecilik, zimmet, kaçakçılık gibi suçlardan yargılanması gerekenler, mevcut anayasa’ya göre dokunulmaz mı? Dokunulmaz. Yargılanmayı boş ver, kendileri için af yasası çıkarabiliyorlar mı? Çıkarabiliyorlar.
*
Var mı dünyanın herhangi bir ülkesinde böyle özgürlük? Yok.
*
İyi de canım kardeşim... Daha nasıl “özgürlükçü” olabilir ki anayasa?