Tarihe geçti.

Şahaneydi filan...

*

Halbuki, bu iş tek başına yapılmaz.

Tansu Özkök’tü şahane olan.

*

“Neden?” derseniz...

Gizli deliliktir gazetecilik.

Genel yayın yönetmenliği ise...

Kafada huniyle gezmeyi gerektirir!

Kafa, kafa değildir çünkü...

Paratoner’dir.

Tükürür gibi yağar hakaretler.

İftiralar.

Yapamazdı tek başına.

20 sene... Başaramazdı.

*

“Gazetenin yanında metres miyim acaba?” duygusu yaşar gazeteci eşleri... Karı-koca olmamayı öğrenir zamanla... Veya, taa en başından bilmek
zorundadır. Arkadaş olur. Sevgili olur. Koca olmaz... Gazeteci koşar, eşi taşır. Koşamıyorsa, bil ki, taşınmıyordur.

*

Kadın-kız meslektaşlarımı tenzih ediyorum; hakikaten Allah’ın cezası adamlardır gazeteciler... Güler yüzlü nalet. Nüfus kâğıdı eskir, ruhu büyümez. Profesyonel serseri. Utanır, uslanmaz. Benim bildiğim, en zor meslektir gazeteci eşi olmak... Okulu da yoktur. Maceranın bizatihi kendisidir; kayalara çarpa çarpa, fırtınalarda boğuşa boğuşa öğrenilir.

*

Çekilecek kahır değildir...

Ne yaparsın ki, kaderdir.

*
 Gönüllü olduğumuzu inkâr etmiyorum ama, iki eli yakamızdadır maalesef bu işin... Bırakmaz. Ne gece, ne gündüz... Çocuğunun doğumuna yetişemeyen arkadaşlarım var. Kendi düğününe gecikeni biliyorum. Kızım liseyi bitiriyor, 24 saat onu düşünürüm, toplasan 5 sene görmedim. Baba diye cep telefonundaki fotoğrafımı taşıyor.

Ertuğrul Özkök, iki tane torun veren kızının kaç senesini ıskaladı dersiniz... Gülümsün’den başka kim bilir?

*

Tek şansı var Tansu Hanım’ın, vurmadılar Ertuğrul Özkök’ü... Ne kaldıysa Ertuğrul Ağabey’den geriye, hâlâ Tansu Hanım’ın... Selefi malum, sıktılar kafasına, Zincirlikuyu’da... Tanıdığınız dişli gazeteci eşi varsa, sorun, berbattır bu sinsi duygunun kalleşliğinde yaşamak.

*

Enis Berberoğlu’na gelince...

Yürekten güç diliyorum ona.

Biz yazarlar, langır lungur yazarak, onun hayatını güçleştirmek için elimizden geleni yapacağız... Allah, eşine ve kızına, şimdiden sabır versin.