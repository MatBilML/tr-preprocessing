Viyana’da AB maçı yapıldı.
AB ülkeleriyle AB’ye aday ülkeler karşı karşıya geldi.
Aday karmasında Türkiye, Hırvatistan, Bulgaristan ve Romanya vardı.
*
Türkiye’yi Tayyip Erdoğan ve Fatih Terim temsil etmişti.
*
Tayyip Erdoğan o zaman da memleketin başındaydı.
Fatih Terim o zaman da milli takımın başındaydı.
*
Viyana sokaklarındaki reklam panolarına Recep Tayyip Erdoğan’ın posterleri asılmıştı. Milli takım forması giymişti. Vole atarken çekilmiş boy boy fotoğrafların üstünde “AB takımının yeni forveti, birlikte daha güçlüyüz, Türkiye Başbakanı Recep Tayyip Erdoğan” yazılmıştı. Başbakanımızın ısınma hareketleri sırasında, hükümetimizin bakanları bayrak sallamış, tribünleri tezahüratla inletmişti. Bizim yalaka basın, tırışkadan halı saha maçına dünya kupası finali muamelesi yapmıştı. Naklen yayınlayan televizyonlar bile olmuştu. Gazetelerimiz “AB’de doksana taktık, Viyana’yı fethettik, AB’nin santrforuyuz, dünya bize hayran” manşetleri atmıştı. Sayın ahalimiz güpegündüz havai fişekler fırlatıyor, hayaldi gerçek oldu diyor, harbi harbi AB’ye girdiğine inanıyordu.
*
Sene 2013.
Hırvatistan AB’ye girdi.
Bulgaristan AB’ye girdi.
Romanya AB’ye girdi.
Biz Ortadoğu’ya girdik!
*
Takım arkadaşlarımız AB’ye üye oldu, masörler malzemeciler bile AB’ye girdi.
Biz hâlâ “aynı kadro”yla umut doluyuz, önümüzdeki maçlara bakıyoruz!