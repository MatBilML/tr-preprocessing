*
Erkek mebuslar pantolon giyiyor.
Kadın mebuslar da giymek istiyor.
Giyemiyor.
*
Bu nasıl eşitlik?
Anayasa’ya alenen aykırı.
*
Deniyor ki:
“Asıl türban serbest olsun.”
*
Bak, o olur.
Kadın mebuslar türban taksın.
Erkek mebuslar da türban taksın.
(Hintliler gibi.)
Anayasal eşitlik sağlanmış olur.
*
Ancak... Erkek mebusların türban takması, kadın mebusların pantolon eşitsizliğini çözmüyor.
*
Dolayısıyla, önerim şu:
Kadın mebuslar etek giysin.
Erkek mebuslar da etek giysin.
*
İskoçlar gibi.
Anayasal eşitlik sağlanmış olur.
*
Üstelik...
Avrupa Birliği’nin “eşitlik standartları”nı belirleyen istatistik kurumu Eurostat, İskoç erkeklerinin giydiği eteği “kadın giysisi” olarak sınıflandırmış, İskoçya itiraz etmiş, İngiltere destek vermiş, neticede, Avrupa Birliği’nin komisyonlarında incelenmiş ve İskoç eteğinin “kadın giysisi değil, erkek giysisi” olduğu resmi olarak kabul edilmişti.
*
AB’ye de uyumlu yani.
*
Ha, yakışır mı derseniz...
Sean Connery giyiyor.
Adam hem 007, hem sör.
Prens Charles giyiyor.
Mel Gibson giydi.
Oscar aldı.
*
Hazır, sayın Apo tarafından da, memleketteki sorunların çözümü için İskoçya modeli önerilmişken... Hukukçu kimliği ve insan hakları savunuculuğuyla ünlü mebusumuz Hasip Kaplan’ın bu konuda öncülük yapmasını bekliyorum.