*

“Playboy yıldızı Anna Nicole Smith, haftada bir gün sırf zevk için Edirne Genelevi’nde ücretsiz hizmette bulunuyor sayın seyirciler” diye haber yaptılar. Kapıda kuyruk oldu iyi mi!

*

Halbuki... Özel televizyon furyasıyla başlayan abuk sabuk habercilikle alay ediyorlar, programın başında sonunda, bangır bangır “bu bir şaka programıdır, mizahtır” diye anons yapıyorlardı.

*

Ahaliyi ikna edemediler kardeşim...
Hatta, şaka olduğunu Vali’ye bile inandıramadılar. Edirne Valisi, Anadolu Ajansı aracılığıyla resmi açıklama yaptı: “Öyle bi hanım çalışmamaktadır...”

*

“Çevireceğiniz numaradan önce Alexander Graham Bell’in doğum tarihini tuşlarsanız, telefonla bedavaya görüşebilirsiniz” diye haber yaptılar. O zamanlar Telekom yoktu, PTT’nin santralı kilitlendi. Kimisi “sadece yılı mı tuşlayacağız, gün ve ay’ı da ekleyecek miyiz?” diye soruyordu, kimisi “denedim, olmadı, benim telefon galiba arızalı” diye şikâyet ediyordu. PTT beyanat vermek zorunda kaldı, “kafayı mı yediniz” diyemedi, “külliyen yalandır” dedi.

*

Rahmetli Adnan Menderes’in başbakanlığı döneminde çok gizli bi proceyle uzaya gönderilen, ancak, ödenek yetersizliği nedeniyle maalesef geri getirilemeyen Türk astronotun oğlunu canlı yayına çıkardılar!

*

Millet, iki göz iki çeşme, ağlamaktan
helak oldu zavallı yavrucağın dramına...
Yardım kampanyaları başlatıldı.
Şok programını arayıp, illa hesap numarası yayınlanmasını istediler.

*

“Aynaya saç spreyi sıkın, televizyonu aynadan seyredin, böylece Cine5’in şifresi kırılıyor” dediler. “Çiçek gösterdiğimizde, 10 santim yaklaşın, çiçek kokusu duyacaksınız” dediler.

*

“Klozetten çıkıp, popo ısıran yaratık” haberi yaptılar. Günlerce
lazımlık kullanan oldu. “Limuzin’le dolaşan dilenci” haberi yaptılar. Sokaklarda dilenciler yumruklandı.

*

Kırık bi radyonun parçasını gösterdiler, “sigara paketlerinin ambalajındaki parlak kâğıtlarda gümüş var, İtalya’da icat edilen bu cihazla ayrıştırabilirsiniz” deyip, tüplü müplü deney yaptılar. Uyanık girişimcinin biri, malı mülkü sattı, belediyenin çöp ihalesini aldı, adı geçen İtalyan firmasını aradı, böyle bi İtalyan firması olmadığını öğrenince, tabancayla programın setini bastı.

*

167 hafta yayınlandı.

*

Tekrarlarıyla beraber 700 bölüm...
Üç üniversitede tez konusu, CNN International’da haber yapıldı. Zor oldu ama, 167 hafta sonra nihayet şaka olduğu anlaşıldı, izlenmesi azaldı, yayından kaldırıldı.

*

Hani, polis sorgusunda “sinagogları
sen mi bombaladın?” diye sorulunca, “şaka yapıyorlar sandım” dedi ya, emekli orgeneral Ergin Saygun...
Nedendir bilmem, aklıma “şok” geldi.

*

Cami bombalama uymadı, sinagog bombalama uygun görüldü demek ki.

*

Neyse, seyredelim az biraz daha...
167 hafta sonra filan öğreniriz gerçeği.