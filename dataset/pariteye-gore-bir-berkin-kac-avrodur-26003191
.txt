“Berkin Elvan’ın ölümü üzerine kur hareketi oldu, borsa dalgalanması oldu?”
Başbakan cevap veriyor...
“Piyasa kendi kendini topladı, borsa akşama doğru yükseldi, faiz rayına oturdu.”
*
Parayı icat eden Lidyalılardan beri, herhangi bir hükümetin, dünya malı karşısında bu kadar zavallı duruma düştüğü görülmemiştir... Gutenberg’den beri, hiçbir ülkenin gazetecileri bu kadar pespayeleşmemiştir.
*
Ethem’i suratından vurdular.
Dolar yükselir mi?
Ali İsmail’i döve döve öldürdüler.
Repo tırmanır mı?
Abdullah kim vurduya gitti.
Cari açığı etkiler mi?
Ahmet’i katlettiler.
Parite ne olur?
*
Çocuk öldürdüler, çocuk...
Endeksi merak ediyor herif.
*
İnsan bu kadar ucuzlamışken...
İnsan hayatını enflasyon sepetine koyarlarsa şaşma!
*
Berkin’i toprağa verirken bir vatandaşın vurulması, bir polisin kalpten gitmesi, iki kadının toma tarafından ezilmesi, enflasyonu biraz daha düşürdü sayın seyirciler... 31 Mart valörlü ölümlerdeki faiz oranı tek haneye geriledi filan...
*
Dow Jones düşmüş, Nikkei çıkmış, Brent petrolün varil fiyatı, hikâyedir.
Menkulün kıymeti yok artık.
Menfur kıymetler borsasıdır burası!