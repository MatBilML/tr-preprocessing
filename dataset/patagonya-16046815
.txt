Bülent Arınç, cumhurbaşkanının eşi türbansız olsun denemeyeceğini belirterek, “Bu şartı Patagonya’da bile koyamazsınız” dedi. İhracatçılar Birliği Başkanı, Davos’taki van minüts çıkışını haklı bulduğunu ifade ederek, “Patagonya başbakanı değil, Türkiye başbakanıdır” dedi. Tek-Gıda İş Sendikası Başkanı, “Tekel işçilerine Patagonya işçisi muamelesi yapamazsınız” diye çıkıştı. Saadet Partisi’nin o zamanki lideri Numan Kurtulmuş destek verdi, “O işçiler Patagonya’da direniş yapmıyor” hatırlatması yaptı. Sağlık çalışanları miting düzenledi, “Burası Patagonya değil” pankartları taşındı. Yandaş medya, Genelkurmay’ı “Patagonya ordusunun generalleri”ne benzetti. Görevden alınan Adana Belediye Başkanı, “Burası hukuk devleti, Patagonya devleti değil” diye itiraz etti. Fay hatlarına inşaat izni verilmesini eleştiren deprem profesörü, “Burası Patagonya mı?” diye hesap sordu.

*
Spor yazarları sık sık yazar, “Rijjkard efendiye burasının Patagonya olmadığı hatırlatılmalı, Schuster’in taktiği Patagonya’da bile uygulanmıyor” filan... En son Hiddink’e haddini bildirdiler, “Sana teslim ettiğimiz takım, Patagonya milli takımı değil!”

*
AKP Afyon Milletvekili, ihaleleri soranlara, “Kanun var, nizam var, burası Patagonya değil” cevabını verdi. Açılış törenlerinde AKP’lilerin kürsüye çıkarıldığını, kendilerinin çıkarılmadığını belirten CHP Tekirdağ Milletvekili, “Biz Patagonya milletvekili miyiz?” diye dert yandı. AKP Dışişleri Komisyonu Başkanı, “AB sürecimiz devam ediyor, çünkü Türkiye Patagonya değil” dedi. MHP İzmir Milletvekili, “Nereden nereye geldik diyorlar, halbuki Patagonya bile bu kadar küçülmedi” dedi. AKP Balıkesir Milletvekili ise, “Cumhuriyet mitingleri yapanlar Cumhuriyet çocuğu da, biz Patagonya çocuğu muyuz ulan?” diye sordu.

*
Dandik bi yer yani Patagonya.

*
Peki, nerede bu Patagonya?

*
Şili’de!

*
E açtım tabii telefonu Şili’deki gazetecilere, “Kardeşim, siz ne dandik ülkesiniz böyle, bakın cesetleri 5 aydır çıkaramayan bizim çalışma bakanı, sağ kalsalardı en fazla 3 günde çıkarırdım diyor, 69 gün örgü mü ördünüz orda, yok mu sizde böyle basiretli bi bakan?” diye sordum...

*
“Valla doğma büyüme Patagonyalıyız, ne gördük ne duyduk, öylesi Patagonya’da bile yok” dediler.