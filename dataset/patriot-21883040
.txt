*
Malum...
Bizde yurtsever yok.
Bizim yurdu korumak için, anca dışardan geliyor!
*
Ki, daha önce de gelmişti... Körfez Savaşı’nda kafamıza Saddam füzesi gelmesin diye, dışardan yurtsever getirmişler, İncirlik’e kurmuşlar, yanlış bi uydu sinyali üzerine, yanlışlıkla fırlatmışlar, yanlışlıkla fırlatıldığı anlaşılınca havada imha etmişler, ancak, yanlışlıkla henüz Adana üzerindeyken imha ettikleri için, yanlışlıkla, sokakta oynayan sekiz yaşındaki çocuğumuzun kafasına düşmüş, yanlışlıkla sakat bırakmıştı.
*
Böylece... Yurduna hiç füze düşmediği halde, yurtsever’le yurttaş’ını vurmayı başaran ilk ve tek yurt, bizimki olmuştu.
*
Yurttaşlarımız baktı ki, bu ithal yurtsever’ler hem Saddam’ın füzelerinden daha tehlikeli, hem de yurdu korumak yerine sadece Amerikan üssü’nü koruyor... Herkes kendi önlemini aldı. Kapısına, balkonuna tavuk bağladı. Sabah uyanınca ilk iş tavuklara bakılıyordu. Gıdaklıyorsa, kimyasal füze atılmamış... Ölmüşse, işte o fena... E haliyle, tavuk fiyatları zamlandı. Piyasa ekonomisi devreye girdi, İstanbul’da İzmir’de ne kadar cami varsa, alayının avlusundaki güvercinler araklanıp, sınırdaki şehirlere götürüldü. Güvercinlerin kimyasal silaha karşı daha duyarlı olduğu iddia ediliyor, tavuk 15 liraya fırlamışken, 10 liraya kakalanıyordu. O dönemi yaşamayan gençler abarttığımı zannedebilir ama, uçan balon gibi, ayağına sicim bağlanmış martı fotoğrafı bile hatırlıyorum. Koca koca üniversitelerin koca koca profesörleri, kardeşim, niye ahaliye gaz maskesi dağıtmıyorsunuz diyeceğine, kedi ve köpeklerin de erken uyarı sistemi olarak kullanılabileceğini tavsiye ediyordu iyi mi... Sanırsın, awacs’tır! Bazı yurttaşlarımız da, işi sağlama bağlamak için, kimyasal füze sızmasın diye, kapıyı pencereyi naylon’la kaplamıştı... Ki, hakikaten sızmadı, soba zehirlenmeleri oldu.
*
Uzatmayayım.
*
Suriye krizi başladığından beri... İsrail devleti, posta servisi aracılığıyla, günde ortalama iki bin küsur adetten, beş milyona yakın yurttaşına gaz maskesi dağıttı, aralıksız, hızla dağıtmaya devam ediyor.
*
Bize gelse gelse alt tarafı üç adet yurtsever gelecek. Gerçi bünyemiz gdo’suz kimyasal gaz’a bağışıklık kazandı ama... Karaborsa ihtimaline karşı, fellik fellik aramamak için, şimdiden folluk folluk stoklamakta fayda var!