Pazara gittim...

Onun yazısı.

*

Hani deniyor ya, "Her tarafımızı Çin malları sardı" falan... Geçin onu. Çin’den pazarcı gelmiş, pazarcı... Kadıköy’de tezgáh açmış. İsmi, Yon... Kolay akılda kalıyor ismi... Kırık dökük Türkçesiyle "Bunu bööle açiyon, bunu bööle takiyon" diye tarif ediyor, sattığı malları.

*

Gebzeli Osman, Bingöllü İbrahim, Pekinli Yon... Yan yana. Bizimkiler domates biber satıyor, öbürü, oyuncak diş macunu, dürbün, fermuar, bulaşık eldiveni, aklına ne gelirse... İşin enteresan tarafı, adamın taaaa ordan getirip sattığı pilli tıraş makinesi, bizim kabaktan ucuz...

Bir çanta satıyor, Allah sizi inandırsın, eşek ölüsü bu kadar kötü kokmaz, burnunuzun direği kırılır, o halde... Ama şakır şakır alan var. 20 lira. Yves Saint Laurent görse, kokudan değil, kahrından ölür. Üstünde onun adı yazıyor çünkü.

Radyo 10.

Saat 5 lira.

100 yara bandı 1 lira; insan zevk için bile yapıştırır bu fiyata.

Başka?

Ceviz getirmiş, ceviz...

Ama ben böyle ceviz, ne gördüm ne duydum... Görüntü aynı, hadise farklı.

Kabuğunu çekiçle kırmıyorsun. Tuzlu fıstık gibi şöyle bir buruşturuyorsun, çıkıyor... Bizim 1 kilo cevizin yarısı kabuk, yarısı iç... Bunun 100 gramı kabuk, 900 gramı iç... Yani, yerli ceviz olsan, insan içine çıkamazsın o içle.

Sarmısak desen...

Detaya girmeyeyim, vah benim Kastamonumun emeklerine... Bilmiyorum, anlatabildim mi?

*

Yakında, kabuksuz fındık, çekirdeksiz erik, direkt peynir çıkaran inek falan getirirlerse, şaşmayın... Ya da getirmişlerdir, henüz benim haberim yok.

*

Abartmıyorum...

Ankara Ticaret Odası’nın "şimdilik" verilerine göre, piyasadaki elektronik eşyanın yarısı Çin... Her 10 oyuncağın (ABD, kanser yapıyor diye yasakladı) 9’u Çinli... 10 halının 4’ü, 10 gözlüğün 6’sı... Kırtasiyenin yüzde 30’u, bisikletin 40’ı, konfeksiyonun 70’i... Ameliyat masasından neştere, saç tokasından toplu iğneye, 35 sektörümüzü gömmüşler.

Kefen bezi, Çin malı!

"Nerde bu devlet" demeyin...

Devlet de Çin’in müşterisi.

Okullarımızın ihtiyacı olan 30 bin termometreyi Çin’den almış arkadaşlar... Sıra tebeşirde.

*

Fesuphanallah di mi?

Diyanet Vakfı’nın hacılarımıza verdiği bavul ve şemsiyeler de, Çin malı.

*

Hal böyle olunca...

Gidip internetten araştırayım bakayım dedim, nasıl oluyor da, Çin malları piyasayı böyle sarıyor?

Türk-Çin İşadamları Derneği varmış... Başkanı, Atalay Sarmış!

*

Dövizin kafasına basıp, Çin seddini yıkan merkez bankası başkanı, Durmuş.

İthalatçı, Sarmış.

E normal.