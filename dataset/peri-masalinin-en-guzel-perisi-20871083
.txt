Ergül, Esra, Gözde

Güldeniz, Neriman

Selime, Polen, Gülden

Gizem, Büşra, Özge

Ve, Türk Bahar’ı...
*
Filenin Sultanları.

Tarihimizde ilk kez, takım halinde, olimpiyat’a katılacak olan Türk kızları.
*
Nevriye, Nilay

Yasemin, Esmeral

Birsel, Işıl, Tuğçe

Tuğba, Quanitra

Begüm, Şaziye

Ve, Türk Bahar’ı...
*
Potanın Perileri.

Kendi branşlarında...

Tarihimizde ilk kez, olimpiyat’a katılma fırsatı yaratan Türk kızları.
*
(Bugün, Ankara’da, saat 19’da, Arjantin’le karşılaşacaklar, ntv’de canlı yayın var. Yenerlerse, olimpiyattalar.)
*
Periler.

Sultanlar.

Güzel günlerin müjdecisi gibi...

İkisinde de “Bahar” var.
*
Çünkü, Arap özentiliğine...

Elâlemin baharına, hurmasına

ihtiyacı yok Atatürk Türkiye’sinin!

En zor anlarımızda açan...

Geleceğe umutla bakmamızı sağlayan  rengarenk çiçeklerimiz var bizim.
*
Ve, yukardaki fotoğrafa...

Geleneksel başörtümüzü siyasi araç olarak kullanmaya çalışan bademlerle...

Bademleri araç olarak kullanan coni’lerin, iyi bakmasını öneririm.
*
Burası Türkiye Cumhuriyeti’nin başkenti... Ay-yıldızlı milli formamızı taşıyan kızımız, ABD’de dünyaya gelen, “ne mutlu Türküm diyene”yi tercih ederek, Türk vatandaşlığına geçen, kısaca “Q” diye çağırılan, Quanita...

İnsan anca öz anasına bakar böyle.
*
Geleneksel başörtüsü, kurban olduğum basma entarisi, öpülesi yorgun elleriyle, şefkatle okşayan ise, Hatice teyze... Forvetimiz Şaziye’nin, kuzeninin, kayınvalidesi.
*
Spor yapıyor, şort giyiyor diye, magandaların belediye otobüsünde kızlarımızı yumruklayarak çirkinleştirdiği ülkemin, güzel yüzü, güzel kadını...

Gelmiş oraya, tribüne, alkışlamış, sarılıyor, gururla bağrına basıyor...

İnsan anca öz evladına bakar böyle.
*
Peri masalı kahramanıdır...

13’üncü peridir Hatice teyze.
*
Ve, Türkiye budur kardeşim.

Türkiye’nin “öz”ü budur.
*
Elâlemin baharına, hurmasına ihtiyacı yok Atatürk Türkiyesi’nin...

En zor anlarımızda, Hatice teyzelerimizin başörtüsünde, entarisinde açan, geleceğe umutla bakmamızı sağlayan çiçeklerimiz var bizim.