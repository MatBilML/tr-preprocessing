İstemek yetmiyor tabii, zeka istiyor, yetenek istiyor. Bu yaşımda bile, henüz radyonun nasıl çalıştığını kavrayamadığım için, olamadım haliyle. Ama, rahmetli dedem öyle olsun istediği için, bir pilot’un adını taşıyorum. Maalesef sadece, F104 kokpitindeki siyah-beyaz fotoğrafıyla tanıştığım... Ben bebekken, motosiklet kazasında hayatını kaybeden komşumuz Yüzbaşı Yılmaz ağabeyin adıdır adım.
*
Sanırım, sırf bu kişisel sebeple, her pilot hadisesinde paraşütsüz kalırım...

Çakılır moralim.
*
Ve, hâlâ merak ediliyor...

Füzeyle mi vurdu Suriye?

Uçaksavarla mı?
*
Ben size söyleyeyim...

Kahpelik’le vurdu.
*
Çocuklarımızın karşısına erkek gibi çıkıp, vuruşsalardı, vursalardı...

Silahsız bile olsak, amenna.

Sinsice hançer’lediler.

Ki, sırttan hançerleme uzmanıdırlar.
*
O yüzden, hissettiğim duygu, ne kin’dir, ne öfke... Ecdadımızın onca acı tecrübesine rağmen, müstahak olduğumuz gerçeğidir... Hâlâ bunlara sırtımızı dönmenin kahrı’dır hissettiğim.
*
Pilotlarımıza gelince...

Sıkı durun.

Biri pilot’tur.

Biri astronot adayı pilot’tur.
*
Evet, yanlış okumadınız.

Tahminim, memleketi bu badireye sürükleyen siyasiler bile şu anda öğreniyor ama... Yüzbaşı Gökhan Ertan, Türk Hava Kuvvetleri tarafından çok özel testler neticesinde seçilmiş, astronot adayı pilotlarımızdandır.
*
Yürek zaten mangal da...

Üstün zekalıdır.

Üstün eğitimlidir.

Üstün yeteneklidir.

Yeteneksizler coğrafyası’nın çıkardığı tek taş pırlanta’lardan biridir, o yüzbaşı.
*
Utanmadan...

“Tazminat isteyelim” filan deniyor.

Paha biçilmezdir.
*
11 yaşındayken, ailece bindikleri otomobille feci kaza geçiren, 4 ve 10 yaşındaki kardeşlerini oracıkta kaybeden, hurda yığınından sağ çıkan...

Allah’ın bu millete lütfudur, o yüzbaşı.
*
Kaç tane astronot adayımız var derseniz... Konunun otoritelerinden Profesör Mesut Caşın’a adeta yalvardım, anca, “bir grup olduğunu söyleyebilirim” dedi. “Bi avuç” yani... “Bazı ülkeler”le yürütülen çok gizli proje kapsamında seçildiler. Mekiğe ne zaman ve hangisi binecek bilemeyiz. Bildiğimiz şu, Yüzbaşı Ertan olabilirdi.
*
Özetle.

Sadece uçağımız düşürülmedi. Denizin dibinde aradığımız da, metal yığını değil.
*
Yuri Gagarin gibi, Neil Armstrong gibi, tarihe geçebilecek kahramanını... Düşmanlık ettiği rejimin topraklarına, turist gibi “fotoğraf makinesi”yle gönderen ilk ve tek ülkedir Türkiye!