Gemi alamıyor.

Pırlantacı da açamıyor.

İşsiz güçsüz geziyor...

*

Halbuki çok kolay.

*

Bakın, devletimizin "Türkiye İş Kurumu" diye bir genel müdürlüğü var.

Girin internet sitesine...

"Hizmetlerimiz" başlığının altında "İş Bulma Teknikleri" yazıyor. Okuyun.

*

Bismillah...

"İş aramak zordur" diye başlıyor!

Sakın moralinizi bozmayın.

Çünkü, devletimizin "iş bulma teknikleri" arasında, "Gayretli olun, azimli olun, kararlı olun, cesaretli olun, umutlu olun" tavsiyeleri de var!

*

Şu tavsiyeye bayıldım:

"Çok çalışın!"

*

Evet... Devletimizi yöneten arkadaşlar, iş arayan işsizlere "Çalışın" diyor.

Çok hem de.

*

Başka?

"Gazete ilanlarını inceleyin!"

*

Şimdi bunu okuyup, "Kardeşim, Başbakanımız gazete okumayın diyor, bunlar gazete ilanlarını inceleyin diyor, nasıl olacak bu iş?" diye sorabilirsiniz... Çelişki yok. Rahat olun. Dikkat ederseniz, "Gazete okuyun" demiyorlar, "İlanları inceleyin" diyorlar. Arada, altında ne yazdığını okumadan, karı kız fotoğraflarına bakmanızda da bir sakınca yok tabii... Zaten biz de karı kız fotoğraflarının altına ne yazdığımızı okumuyoruz pek.

*

Başka?

"Görüşmek için telefon kullanın!"

Güvercin filan kullanmayın.

*

Şu da çok güzel:

"Akraba, komşu ve arkadaşlarınıza kısa, özet bir özgeçmişinizi bırakın."

Ki, belki, kim olduğunuzu bilmiyordur akraba, komşu ve arkadaşlarınız.

*

"Esnek olun!"

Mesela, şoför olmak için başvurdunuz ama, adamlar uçak mühendisi arıyor, itiraz etmeyin... Veya, sekreterim diye gittiniz, patron bacaklarınızı elliyor, uyumlu olun.

*

Başka?

"Sadece sizi işe alacak olan kişiyle konuşun, ne yapmak istediğinizi aradaki personele aktarmayın!"

Direkt, Rahmi Koç yani.

Mustafa’ya bile yüz vermeyin.

*

"Şık giyinin!"

Dangoz gibi gezmeyin.

Bvlgari filan takın.

*

"Dostça davranın, neşeli olun!"

Güler Sabancı’ya denk gelirseniz...

Sarılın, öpün.

Fıkra anlatın.

*

Şurasına öldüm...

"Dürüst olun!"

İki üç madde sonra deniyor ki, "Nasıl bir iş istiyorsunuz diye sorulursa, kesin yanıt vermekten kaçının... Zayıf yönleriniz sorulursa, dürüstçe yanıtlamakta zorlanabilirsiniz, dakik ve güvenilir olduğunuzu söyleyin... Farklı pozisyonlar için, farklı özgeçmişler yazın..."

*

E bu tavsiyelere rağmen sizin oğlan hálá gemi alamıyorsa, pırlantıcı açamıyorsa, Başbakan n’apsın birader?