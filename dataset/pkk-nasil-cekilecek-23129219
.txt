*
Son bir ayda...
Çanakkale’de Myanmarlılar, Mersin’de Moritanyalılar, Karabük’te Bangladeşliler, Edirne’de Malililer, Gabonlular, Burmalılar, Burkina Fasolular yakalandı. Erzincan’da Myanmarlılar, Erzurum’da Filistinliler, Karabük’te Bangladeşliler, Kırklareli’nde Eritreliler, Kırşehir’de Cezayirliler, Balıkesir’de Yemenliler, Kastamonu’da Pakistanlılar, İzmir’de Moritanyalılar ele geçirildi. Eritreliler, Myanmarlılar, Yunanistan’a geçmeye çalışırken... Kongolular, Kamerunlular, Bulgaristan’a geçmeye çalışırken enselendi. Didim’de lastik bot içinde Burmalılar... Ayvalık’ta lastik bot içinde Afganlar... Dikili’de lastik bot içinde Eritreliler, Myanmarlılar, Somalililer... Çeşme’de lastik bot içinde Suriyeliler, Pakistanlılar bulundu.
*
Bunlar, bulunanlar.
Bulunamayanları...
Varın siz hesap edin.
*
Sadece bir ay içinde “denk gelen” arkadaşların sayısı, 8 binin üzerinde...
Günde 250’den fazla kaçak eder. Bu rakam günde ortalama 10 civarındaydı. 25’e katlandı. Suriye sınırının folofoş olmasının neticesi işte bu.
*
Sınır, sınır değil kevgir.
Boğaz köprüsünde bile böyle trafik yok birader... Kimisi başka ülkeden girip ABD Elçiliği’ni bombalıyor, kimisi Amerikalı kadını öldürüp başka ülkeye geçiyor. Enlemesine geçen var, boylamasına geçen var.
*
İstanbul’da zabıta başına 58 Tanzanyalı işportacı düşüyor. Kamerunlu gözlük satıyor, Kongolu saat satıyor, Ruandalı çakmak satıyor. Semt pazarında tezgâh açan Çinliler var, birinin müşterisiyim, ismi Yon... Bunu bööle açiyon bunu bööle takiyon diye tarif ediyor sattığı cihazları.
*
Kumkapı’da “Somali Sokağı” var, aslında Katip Kasım Camii Sokak ama, ahali komple kaçak Somalili olduğu için, Somali Sokağı diye biliniyor. Daha geçenlerde Keşan’da, sığındıkları camide uyuyakalan Somalileri polise ihbar etti imam... İzmir’de oteller sokağı’nda can yeleği giymiş halde yakalandılar.
*
Antalya’da 200 Kenyalı enselendi mesela... “Milli atletiz, Runtalya Maratonu’na katılmak için geldik” diyorlardı. Atletizm Federasyonu sordu soruşturdu ki, adamları Kenya’da tanıyan yok. Trabzon Maratonu’nda çakma atlet Etiyopyalılar yakalandı. Avrasya Maratonu’nu düşün gari.
*
Ve, hâlâ merak ediliyor, PKK’lılar nasıl çekilecek, güvenlik güçlerimize görünmeden nasıl çıkacaklar?
*
Silahlı mücadeleyi bırakıp, PKK’lıları “gülmekten öldürmeye” karar verdiyseniz, orasını bilemem tabii.
  