Pol Ostır’ın “gelmem” demesiyle, Hotantu kralının “geleyim mi” demesi arasında bi fark yoktur.
*
O nedenle... Mevlânâ’yı anmaya gittiğinde insanlığı kucaklayıp “kim olursan ol gel” diyenlerin, şimdi çıkıp, “gelsen n’olur, gelmesen n’olur” demesi, gayet normaldir.
*
Üstelik...
*
Pol Ostır’ın “moon palace, ay sarayı” isimli bi romanı var. Edison’la, acayip gıcık olduğu meslektaşı Nikola Tesla arasındaki bilimsel kavgayı uzuuun uzun anlatır. Tesla’yı savunur. Edison’u itin poposuna sokar. Çünkü... Edison, Yahudi düşmanıdır. Pol Ostır, Yahudi’dir.
*
Ayrıca... Pol Ostır’ın babası, elektronik dâhisidir, 1929’da Edison’un laboratuvarında işe girmiş, ancak, Yahudi olduğu ortaya çıkınca, Edison tarafından kovulmuştur. Pol Ostır, açık açık “romanımı yazarken, Nikola Tesla sayesinde, babamın intikamını aldım” demiştir.
*
Dolayısıyla... Ampul’ü icat eden Edison tarafından babası işten kovulan Pol Ostır’ın, ampul’cüler tarafından aforoz edilmesi, şaşırtıcı değildir.
Malum, devlette devamlılık esastır!
*
Daha enteresanı...
Pol Ostır’ın avukatlığını yaptığı Nikola Tesla, Ergenekon iddianamesinde “şüpheli şahıs”tır!
*
Tutuklanan bi sanığın evinde yapılan aramada... Elektrofizikçi Nikola Tesla’nın yüksek frekanslarla alakalı notları bulunmuş, baskını yapan polislerimiz dünyaca ünlü mucidi tanımadığı için huylanmış, “Nikola Tesla isimli şahıs” diye tutanak tutmuş... Neticede, 69 sene evvel ölen Nikola Tesla, derin devlet iddianamesine “şüpheli şahıs” olarak girmiştir.
*
E hal böyleyken.
Pol Ostır’ın gelmemesi...
Kendisi için hayırlıdır.