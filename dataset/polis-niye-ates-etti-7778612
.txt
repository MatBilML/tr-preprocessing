Kocaeli’nde kimlik sorulduğunda kaçan ve "vurularak" durdurulan şüpheli, silahıyla firar eden asker çıktı.

İstanbul’da dur ihtarına uymayan ve sürücünün "vurulmasıyla" durdurulan otomobilden, Popstar Bayhan çıktı.

Malatya’da kontrol noktasında durmayan ve "ateş açılarak" öldürülen kişi, terörist çıktı; yanındaki ikinci terörist, el bombasını patlatamadan yaralı olarak yakalandı.

*

Gazetelerin üçüncü sayfaları bu tür haberlerle dolu, her gün...

Bugüne kadar bir kişi çıkıp, "Polis niye ateş açıyor" diye sordu mu?

Sormadı.

*

İzmir’de polis, dur ihtarına uymayıp kaçan cipe ateş açtı, bir delikanlı kafasından vuruldu, komada.

Ne diyor herkes...

"Polis niye ateş açtı?"

*

Halbuki, polisler farklı ama, öbür olaylardaki davranış biçimi ile bu olaydaki davranış biçimi aynı...

Dur diyor.

Durmazsan... Ateş açıyor.

Çünkü, kanun namına,işi bu.

Direksiyonda kim var, niye kaçıyor, bilmiyor... Bildiği sadece şu, kaçtığına göre, demek ki kaçma sebebi var.

Basıyor tetiğe.

*

Hayır, amacım "polis haklıdır" demek değil, cevabını aradığım başka...

*

Herkes elini vicdanına koysun.

İzmir’deki olayda, o cipin bagajından C4 çıksaydı, linç ettiğimiz polisi, linç mi ederdik, yoksa, "dikkatine bravo" deyip, maaş ödülü mü verirdik?

Veya...

7 kilometre süren kovalamacanın sonunda, o cip izini kaybetmeyi başarsaydı, gazeteci olarak, o beceriksiz polisleri asmayacak mıydık manşetten?

"Yazıklar olsun aldığınız maaşa" demeyecek miydik? "Ciptekiler acaba terörist miydi, hedefleri neresiydi" diye merakları deşmeyecek miydik?

Ya da...

Benzer olaylar sonucunda "ateş etmediği için" şehit edilen polis sayısı kaçtır? Var mı bilen?

Söyleyeyim... Sadece İstanbul’da, son 4 yılda, 11 şehit, 175 yaralı!

*

Polisi sevmiyoruz...

Haklı gerekçelerimiz var.

Eğitimi yetersiz...

Kendileri de söylüyor zaten.

Ama "dur" deniyorsa, durulmalı...

Başka yolu yok.

*

Bazı olaylarda ateş açtığı için polisi alkışlayıp, bazı olaylarda ateş açtığı için polisi suçlamak, ikiyüzlülüktür... "Duygusal tiraj" getirir ama yanlıştır.

*

Dur denince durmayacağımız, kimlik göstermeyeceğimiz, alkollü otomobil kullanacağımız, bagajımızda bomba, belimizde tabanca taşıyacağımız bir ortam istiyorsak, bilemem...

Ama, "kim vurduya gitmek" istemiyorsak...

Görev, polisten çok, ana babaların.

*

Kurallara uyacağından emin olmadan altına otomobil vermeyin kardeşim...

Alkollü kullanıyorsa, hız yapıyorsa, ehliyetini polis değil, önce siz alın!

Bırakın ağlasın...

İş işten geçtikten sonra, ailece mezar başında gözyaşı dökmekten iyidir.