Tren garı var iyi mi!
*
Mısır’ı yönetsin diye, Abbas Hilmi Paşa’yı hıdiv yapmıştık ama, hem İngiliz kuklası olduğu için, hem de çölden mölden sıkılıp İsviçre’de yaşadığı için, Mısır’a pek uğramıyordu. Zahmet edip arada sırada İstanbul’a geldiğinde, ruhu daralıyor, Nimetullah isimli yatına atlıyor, soluğu püfür püfür Dalaman’da alıyordu. Avlanmaya çok meraklıydı çünkü... Dalaman o zamanlar ideal av bölgesi, tavşanlar, geyikler cirit atıyor, tapusu da komple hıdiv’in.
*
E koskoca hıdiv bu, çadırda kalacak hali yok... Talimat verdi, “Buraya şöyle şatafatlı bi av köşkü dikin” dedi. “Kardeşim sen Mısır valisi değil misin, niye Dalaman’ı imar ediyorsun?” demesinler diye, “İskenderiye’ye de güzel bi tren garı dikin” dedi. Bastı, İsviçre’ye gitti.
*
Diktiler...
Planları karıştırıp, tren garını Dalaman’a, av köşkünü İskenderiye’ye diktiler!
*
Yolunuz düşerse, devlet üretme çiftliğine uğrayın lütfen, hâlâ orada... Pencereleri gişe şeklinde, en yakın demiryolu Aydın’da... “Öküzün trene baktığı gibi” lafı nereden geliyor bilmiyorum ama, çiftlikte otlayan inekler bütün gün gara bakıyor, belki tren gelir diye!
*
Bakmak başka şey, görmek başka şeydir çünkü... “Bakarkör” olmamak lazım.
*
O nedenle, Mısır’da 300 sene kaldık ama, bi Allah’ın kulu çıkıp “Nedir bu piramitler” diye merak etmedi... Napolyon Mısır’da sadece 1 sene kaldı ama, hiyeroglifi Fransızlar çözdü.
*
O nedenle, zamanında taaa Mısır’dan topladığın vergilerle yaptığın Mısır Çarşı’n vardır ama... Mısır Çarşısı’nda sattığın mısırı taaa Arjantin’den alırsın bugün.
*
O nedenle, toprak mahsulleri üretmek için kurduğun çiftliğin ortasında tren garı vardır... O nedenle, Toprak Mahsulleri Ofisi’n tarafından, topraklarının yüzde 95’i çöl olan Mısır’dan pirinç ithal edersin.
*
Ramazanınız mübarek olsun, bayramınız mübarek olsun, kandiliniz mübarek olsun dersin... O nedenle şimdi çıkıp, Amerikan kankası-İsrail dostu, “Mübarek olmasın” diyemezsin!
*
O nedenle, adamın ülkesinin adı Egypt ama, sen Mısır dersin... Beri yandan, niye benim ülkeme Turkey diyorlar diye, hindi gibi düşünürsün.
*
O nedenle...
Mısıra darı deriz biz Ege’de.
*
O nedenle...
Darısı başımıza demiyoruz.
Bakarkör olma, ders al.
Firavun’a özenme diyoruz.