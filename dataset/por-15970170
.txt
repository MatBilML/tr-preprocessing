*

Sultanahmet Camii’nin önü ana baba günü, iğne atsan yere düşmez, mahşeri kalabalık öğle namazına girmemiş, öğle namazından çıkacak kişiyi bekliyor. Namaz bitiyor, amin, cemaat dağılıyor ki, ortalık tezahürattan yıkılıyor. Önde Muhammed Ali, kolunda Necmettin Erbakan... Sanırsın, Foreman’ı o nakavt etti, dünya ağır sıklet boks şampiyonudur Erbakan!

*

Sporun siyasete alet edilmesi, yeni moda değildir yani, taaa o günlerde başlar.

*

Yıllar sonra, Cassius Clay gibi Müslüman olup, Malik Abdülaziz adını alan bir başka dünya boks şampiyonu geldi Türkiye’ye, Formula’ya, Mike Tyson... Kim vardı kolunda? Erbakan’ı nakavt eden Tayyip Erdoğan!

*

Erbakan genellikle boks üzerine çalışırdı... Mesela, Avrupa Şampiyonumuz Cemal Kamacı, Refah Partisi Sakarya İl Başkanı’ydı... Gong çaldı, ani bi eskivle Hoca’nın gardını düşürüp, AKP’ye geçti Kamacı... Hoca, yediği aparkatla nerden geldiğini şaşırdı, ringe yapıştı.

*

Başbakanımız ise, boksla sınırlı kalmadı... Dünya ve olimpiyat şampiyonu güreşçimiz Hamza Yerlikaya’yı milletvekili yaptı. AB’yle halı saha maçında santrfor oynadı, biri penaltıdan iki gol attı, mitinglere taraftar atkısıyla çıktı. Etiyopya’ya gitti, hazır Addis Ababa’ya gelmişken, Elvan’ın babasını öptü. Sporcularla Kürt açılımı yaptı, Pele’yi anlattı, Diyarbakır’da herkes Pele’yi beklerken, çıkara çıkara Hakan Şükür’ü kürsüye çıkardı. BDP Lideri Demirtaş, “Değil Hakan Şükür’ü, istersen Messi’yi çıkar, havagazı” dedi, haklı çıktı, Hakan Şükür’lü AKP, Diyarbakır’da folluk oldu. Yılmadı... En son basketbola merak sardı, 12 Dev Adam’la idmana çıktı, baktı ki çocuklar gariban, çıkarıp 28 trilyon liralık çek verdi.

*

E merak ediyor insan...

*

Madem sporcuyu seviyoruz, madem dünya ikincilerine bile 1’er milyon dolar veriyoruz... Dünya Şampiyonu olan Kenan Sofuoğlu’na da en azından 1 milyon dolar verilecek mi?

*

Bakın, ima değil, ironi değil, yürekten söylüyorum... Eğer, Türkiye’de devlet ödülü almayı hak eden bir sporcu varsa, Kenan’ın ta kendisidir.

*

Çünkü, Diyanetsporludur.

*

Evet, Diyanetsporlu... Diyanet İşleri Başkanlığımızın spor kulübü var. Camilere gelen gençlerimizi siyasete alet etmek isteyenlere inat, gençlerimizi spora yönlendiriyorlar. Futbol, voleybol, güreş, judo, tekvando, masatenisi dallarında takımları var. Renkleri mavi, beyaz, yeşil... Kenan’dan başka, Türkiye Motokros Şampiyonu olan Orhan Tuna var, Susurluk Sultaniye Camii’nin imamı, ödülleri Susurluk Müftülüğü’nde sergileniyor. Kırkpınar Başpehlivanı Osman Aynur, imam hatipli, Diyanetsporlu...

*

2007’de kuruldu.
20 şehirde şubesi var.
İlk şubesi nerede açıldı?
“Gâvur” İzmir’de!

*

23 imam, 8 müezzin, 25 imam hatip öğrencisinden oluşan futbol takımı var İzmir’de, amatör kümede mücadele ediyor, bir yandan da muhteşem tesisler yapılıyor, İbrahim Acar Tesisleri... İzmir Müftüsü’dür İbrahim Acar... Çünkü, CHP’li Büyükşehir Belediye Başkanı Aziz Kocaoğlu, soyunma odalarından, çim sahaya kadar pırıl pırıl planladı, temelini attı, kendi adını vereceğine, spora gönül veren Müftü’nün adını verdi.

*

(Kimsenin haberi bile yoktur bunlardan... Reklamı sevmez Aziz Kocaoğlu, hizmeti kendine mal etmez, ahaliyi toplayıp kameralar önünde iftar şovları yapmaz, spor yapmak isteyene tesis yapar.)

*

Kenan’a dönersek...

Sadece dünya şampiyonu değildir, umreye gitti, Türk spor tarihinin “yarı hacı” tek dünya şampiyonudur. Anlı şanlı parababası spor kulüplerimizin kapısında dilenmektense, sponsorlara yılışmaktansa, maaşa bağlanmak için bir devlet kurumuna kapılanmaktansa, hiçbir ücret talep etmeden, beş kuruş almadan, gitti, Diyanetspor’un sporcusu oldu.

*

Birini doğumda, birini trafik, birini motor kazasında, üç kardeşini kaybetmiş, gariban tamircinin oğlu olarak, “Dua ederseniz, yeter” dedi.

*

Duadan başka geliri olmayan bu çocuğa ödül verilmeyecek de, kime verilecek arkadaş? Suçlu mudur Kenan, dinimizi siyasete alet etmediği için?

*

Uzattık...
Şunu da yazalım bari.

*

Diyanetspor’un bir şampiyonu daha var, kız, Şeyma Tuncer... İsveç’e gitti, Avrupa Tekvando Şampiyonası’nda şampiyon oldu, evine döndü, tek göz oda gecekondu, bir de gördü ki, haciz gelmiş... Mobilyacı babası kredi almış, dara düşmüş, banka tepesine binmiş... Avrupa Şampiyonu olduğu için verilen 150 altını çıkardı, babasına verdi Şeyma... El âlemin şampiyonları servet içinde yüzerken, bizim Şeymacığın şampiyonluğu, hacze gitti yani.

*

Kimsenin yardım için kılını bile kıpırdatmadığı Şeyma’ya, Nevşehir Diyanetspor sahip çıktı.

*

Birazcık devlet şefkati görebilmek için, daha ne yapsın şampiyon kızımız Şeyma?
Başını mı örtsün mesela?