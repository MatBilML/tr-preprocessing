Tıksırıncaya kadar.
*
Porşe’ye binme.
Fiat’a bin.
Volkswagen’e bin.
Başka neye bin?
“Dedim ki, hiç olmazsa şu cenazelerini Mercedes’le taşıyalım dedim, benim milletim yaşarken binemedi, bari cenazeleri binsin dedim” demişti başbakanımız...
Ona bin.
*
(Full aksesuvar, çelik jant, deri koltuk, klimalı, üstelik, spor model değil, dört kişilik... Sen, yenge, kaynana, ananı da al bin. 180 basıyor. Doooğru cennete. Güle güle kullan. İyi günlerde...)
*
Şu an milli eğitim bakanı olan eski çalışma bakanımızın dediği gibi: Güzel öl.
*
Doğalgaz faturasını filan dert etme, Kadir Topbaş’ı dinle, çift kazak giy...
*
Sel basarsa, Melih Gökçek n’aapacağını söyledi zaten, üst kattaki komşuna çık.
*
Kar yağdığında caddelerin tuzlanmadığını düşünüyorsan, Melih Gökçek onu da söyledi, denemesi bedava, asfaltı yala.
*
Az ye.
Hatırlarsın, şeker hastası olduğunu belirtip, doktorun verdiği sağlıklı beslenme listesini nasıl satın alacağını soran emekliye, bu makul öneride bulunmuştu Sağlık Bakanımız... Az ye.
*
Baktın çok yiyor...
Obez deme, şişko de.
*
Zeytini lokma lokma ye mesela... Memurun maaşına zam görüşmeleri yapılırken, “zeytini bi lokmada yemesinler” demedi mi AKP mebusu? Öyle yap.
*
(Tıpkı, Tarım Bakanımızın izah ettiği gibi... Önce “pirinç pahalıysa, bulgur ye” demişti. Sonra da “vatandaşın refahı arttı, refahı arttığı için vatandaş bol bol koyun eti, inek eti yiyor, bol bol et yenince, etin fiyatı yükseliyor” demişti... E hem bulgur yiyeceğine pirzolaları hapır hupur götürüyorsun, hem de niye pahalı diye ağlıyorsun, a şuursuz!)
*
(Koyun deyince, aklıma geldi... Koyun güdemeyene sakın oy verme. Güdül.)
*
İşsizsen...
Her şeyi devletten bekleme.
Bol bol angus var.
Sucuk sat.
“Erzurum’dan Kars’tan karkas et getirip, sucuk yapmış adamım ben” diyen başbakanımız gibi.
*
Sucuk yapamıyorsan...
Bari, üç çocuk yap.
*
Ama, az seviş...
Haydar Dümen’i boşver.
Bülent Arınç’a kulak ver.
Hayat seksten ibaret değil.
*
Az seviş ama, çok evlen.
Rizeli’yi dinle, kuma al.
*
Domatesi ağzına bile sürme... YÖK Başkanımız “tohumuna öyle bi genetik mekanizma yerleştirirler, 20 sene içinde neslimiz bile kuruyabilir” dediğine göre... Maazallah.
*
Kene gelirse...
Pantolonu çoraba sok.
Ameliyat olacaksan...
Rabbime sor.
*
Nükleer santrala karşıysan...
Ya evine tüp bağlatma.
Ya da, Enerji Bakanımızın dediği gibi elektrik kullanma.
*
Feysbuk filan, bunlar çirkin, berbat... Tıklama.
*
Eskiden 1 milyon liraydı, şimdi 1 lira be... Para şeeyediyorsun, bereket geldi memlekete.
*
(Kıymetini bilmiyorsunuz ama, Cumhurbaşkanımız söyledi, “böyle memleketi dünyada zor bulursunuz” dedi... Gerçi, bize demedi, Amerikalı işadamlarına dedi ama, olsun gari.)
*
Demem o ki...
Senin mutluluğun için güzel güzel tavsiyelerde bulunuyor devlet büyüklerimiz...
Ya hepsine uy kardeşim, ya da, git kanını tahlil ettir.
AKP mebusu söylemişti, kanın bozuk olabilir!