Yani?
“Cehennem Mahallesi.
Kötülük Sokak.”

*

Cuk yani.

*

Türkiye Başbakanı, İtalya Başbakanı’na telefon etmenin manası olmadığı için, İsrail Başbakanı’na telefon ediyor, “Yakalanması için yardımcı olur musunuz?” diye soruyor... Washington’ın kankası İsrail Başbakanı, Mossad Başkanı’nı çağırıyor, “bulun” diyor ve ekliyor:
“Bizim adımız geçmeyecek, işin şöhreti Türkiye’ye bırakılacak.”

*

Kod adı, Uyanık!

*

Biri kadın, altı ajan, Roma’ya uçuyor ama, temas sağlanamadan Apo buhar oluyor. Aranıyor taranıyor, Hollanda’ya girmeye çalışırken bulunuyor. Hollanda “Almam” demiş, öğreniliyor ki, Amsterdam Schipol Havalimanı’dan KLM uçağıyla Kenya’ya gidiyor. Mossad da peşinden... Apo, Yunan Büyükelçiliği’ne sığınıyor. Kusursuz Kürtçe bilen ve kendisini Kürt işadamı olarak tanıtan bir Mossad ajanı, Nairobi’deki Norfolk Oteli’nde Apo’nun mutemet adamıyla buluşuyor, “Hiçbir Afrika ülkesi vize vermeyecek, Yunanistan da sığınma vermeyecek, tek çare Kuzey Irak’a gitmeniz” diyor. Yunanistan’ın sığınma vermeyeceğini biliyor Mossad, çünkü elçiliğin telefonlarını dinliyorlar! Kenya istihbaratı da, Yunan elçiliğine baskı yapıyor, “Derhal gönderin şu adamı...” Apo sıkışıyor. Kuzey Irak fikri aklına yatıyor. O sırada bir özel uçak iniyor Nairobi’ye... Falcon 900... Pilot, Atina’daki konferansa götürmek için bir grup işadamını almaya geldiğini bildiriyor. Önce Atina’ya, oradan Kuzey Irak’a uçacağını zanneden Apo, elçilikten çıkıyor, eskortu Kenyalı istihbarat elemanları, havalimanına geliyor. Geliş o geliş...

*

“Memlekete hoş geldin!”

*

Kurtlar Vadisi değil bu...

*

Bir kitap.
İsmi, Gideon’un Casusları.
Yazarı, Gordon Thomas.
30 dile çevrildi.
İngiltere’de belgesel oldu.
Türkiye’de şakır şakır satılıyor.
Henüz yalanlayan yok.

*

İsrail’den yardım isteyen ve “Apo’yu niye portakal kasası gibi ambalajlayıp bize verdiler, vallahi bilmiyorum” diyen başbakan, rahmetli Ecevit... O zamanki İsrail Başbakanı ise şu anda da İsrail Başbakanı olan Netanyahu değil mi yahu?

*

Özetle:
Olan biteni güzel güzel yerken suratınızı ekşitmek istemem ama, bizim dış politikamız “portakal” gibidir zaten... Bu mümbit topraklarda yetişir. Kökü dışardandır.

*

Yafa portakalı...
İsrail’den.
Washington portakalı...
ABD’den.

*

ABD ve İsrail desteğiyle bu memlekette hasadı istenen karşı devrimin rengi ne?
Turuncu.

*

Bizde portakal yok mu?
Var.
Finike.
Anca sıkmalık.

*

Peki, ABD’nin Irak’ta 1 milyon Müslümanı çatır çatır öldürmesine hiç ses çıkarmayıp, İsrail’in Filistinli Müslümanları öldürmesine bağıra bağıra isyan etme rollerine ne verilir sizce?
Altın Portakal!

*

Hadi iyi seyirler...