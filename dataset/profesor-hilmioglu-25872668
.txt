*
Dile kolay.
Beş sene.
*
Silivri mesela...
Güya İstanbul’da.
Beşiktaş’tan gelen bir avukat, 90 kilometre gidiyor, 90 kilometre dönüyor. Anadolu yakasından, Pendik’ten gelen bir avukat, 135 kilometre gidiyor, 135 kilometre dönüyor. Beş senedir.
*
Ekvatordan dolanırsan, dünyanın çevresi 40 bin kilometre... 800 civarında duruşma yapıldı. Ergenekon davasının avukatları, en az birer defa dünyanın çevresinde tur atmış oldu.
*
Haftada iki depo yakıt harcanıyor. Sanıklara ödetilen maddi faturayı hesap et. Otomobili olmayan avukat ise, beş ayrı toplu taşıma aracına binerek, anca beş saatte gelebiliyor. Beş senedir.
*
Avukatların duruşma salonuna bisküvi sokması bile yasaktı. Cezaevi kantini saat 17’de kapanıyordu. Duruşmalar gece saat 24’e kadar devam ediyordu. En yakın büfe, sekiz kilometre uzaktaydı. Kan şekerleri düştü, baygınlık geçirdiler ama... Maalesef geberemedi şu avukatlar!
*
İlk başlarda, duruşma salonundaki tuvaletin tek kapısı vardı, kadın-erkek tuvaleti bitişikti. Kadın avukatlar, erkek avukatlarla erkek gazetecilerle, erkek sanık yakınlarıyla yan yana ihtiyaç gideriyordu. Bademler sırıtıyordu... Kadın’dan avukat mı olur? Al sana kenef, ya patlayana kadar tut ya git otur!
*
Haftada dört gün duruşma vardı, her duruşma 14-15 saat sürüyordu, içeriye telefon sokmak yasak... Avukatlar emanete bırakıp, öyle giriyordu. Ama... Bu arada bir başka müvekkilin başı sıkışsa, telefon etse, avukatına ulaşamıyordu. 50 defa arayıp, avukatına ulaşamayan müvekkil vardı. Netice? Bazı avukatlar, kendini feda etti, öbür müvekkillerini bırakıp, hayatını bu davaya adadı. Bazı avukatlar ise, bu davayı bıraktı. Özellikle maddi sıkıntı çeken Ergenekon sanıkları, zaman zaman avukatsız kaldı.
*
Ergenekon davası avukatlarına, yandaş medyada vebalı muamelesi yapıldı. Kurumlar-şirketler, korkudan, avukatlarının Ergenekon avukatı olup olmadığına bakmaya başladı; sözleşmeleri feshedildi.
*
Bu dava, dünya hukuk tarihinde... Duruşma salonuyla, mahkemesi arasında 85 kilometre mesafe bulunan... Duruşma salonuyla mahkemesi birbirine en uzak, eşi benzeri olmayan, ilk ve tek davadır.
*
Dünya hukuk tarihinde... Sanıkları tarafından 328 defa reddedilen, ilk ve tek mahkeme heyetidir.
*
Dünya hukuk tarihinde... 18 bin sayfa iddianameye, 40 bin küsur sayfa celse zabıtlarına, 120 milyon sayfa ek klasöre sahip, ilk ve tek dosyadır.
*
Dünya hukuk tarihinde... Bir avukat hakkında, savunması, talepleri ve beyanları nedeniyle 17 ayrı suç duyurusunda bulunulan -ki o avukat Vural Ergül’dür- ilk ve tek davadır.
*
Dünya hukuk tarihinde... Lider kadrosu 70 yaşında, lideri 75 yaşında, ilk ve tek örgüttür.
*
Dünya hukuk tarihinde... Genelkurmay başkanının, Yargıtay cumhuriyet başsavcısının, adalet bakanının, hâkim, savcı, avukat, subay, polis, istihbaratçı, rektör, profesör, gazeteci, sendikacı ve siyasi parti genel başkanlarının komple terörist olarak yargılandığı, ilk ve tek davadır.
*
Dünya hukuk tarihinde... Bir kadının, erkek cezaevinde tutuklu yargılandığı, ilk ve tek davadır.
*
Dünya basın tarihinde... 2.5 milyondan fazla habere konu olan, ilk ve tek davadır.
*
Beş sene deyip geçiyorlar.
Dile kolay.
*
İnsanlık tarihinde... İçeridekilerin, ailelerinin, avukatlarının, onları yalnız bırakmayan yurttaşların, namuslu gazetecilerin, kahırdan komple kanser olması için ne gerekiyorsa yapılan... İlk ve tek davadır.