*
Şöyle okudu haberi spiker...
Ramazan, ramazanda şehit düştü.
*
Öbürleri “paskalyada şehit” çünkü!
*
4 sene önce de olmuştu aynı kepazelik, Ramazan ile Ali şehit olmuştu, Ali’yi boşverip, “Ramazan, ramazanda şehit oldu” diye duyurmuşlardı.Sanırsın, Ali “Noel’de şehit”ti.
*
Tıpkı.
“Cuma” Şahin
“Mevlüt” Tekiroğlu
“Hacı” Aydıncı
“Bayram” Alkış
“Muhammed” Özbek
“Mümin” Mutlu
Kerim “Oruç”
“İmam” Tan
“Mücahit” Okur
“İsrafil” Dere
“Miraç” Yıldırım
“Kadir” Altınöz
Mustafa “Dindar” gibi.
*
Hep haybeye şehit bi nevi.
*
Abuk sabuk günlerde şehit olup, “günün mana ve önemi”ne denk getiremedikleri için, çarçur ettiler şehitliklerini. Cuma mesela, tuttu salı günü şehit oldu. Bayram desen, mesai gününde.
*
“Recep” Savaş
“Şaban” Üke
“Ramazan” Erdem de öyle.
*
Üç aylarda gittiler ama...
Ayrı ayrı gidip, birlikte gitmedikleri için senkronize haber olamadılar.
*
Demem o ki...
Şehidin enteresan şehit olabilmesi için, illa “Ramazanda Ramazan, yarın doğum günüydü, baba olduğu dakikalarda, Sevgililer Günü’nde, Fener’in şampiyonluğunu göremedi” filan gibi, enteresanlık gerekiyor artık... Yoksa, rutin oluyor, cazip değil, en fazla tek sütunda kalıyor.
*
Dolayısıyla...
PKK’nın yeteri kadar yalaka gaztecisi var ama, bi de, yalaka gaztecilere avanta verip manşet yaptırtan halkla ilişkiler şirketi bulmasında fayda var. Çünkü, olur olmaz günlerde dan dun vuruyor, günün mana ve önemine uymuyor, yazık ediyor çocuklarımıza... 30 bin kişinin kanına girdiler, toplasan 30 defa manşete giremediler bu kafayla.