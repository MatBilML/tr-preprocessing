*

Göstericiler camiye kaçtı...
Polis ha’rekat düzenledi.

*
- Öğle namazı kaç rekat?
- Dört.
- Allah kabul etsin.
Gözaltına alın bu arkadaşı.

*

Halbuki, çocuk Şafii, iyi mi.
Üstelik, Hanefi de olsa, dört.
Gerisi sünnet.

*

Suratında gaz maskesi olan bi
polis de, komserini tasdikleyerek,
arkadan bağırıyordu: “Dört rekat
olur mu yaa, iki rekat!”

*

Crime scene investigation
CSI Miami mübarek...
Özel ha’rekat timinden.

*

Peki, bu komedi nerden çıktı diye merak ederseniz... Behzat Ç, sorgu odasında zanlıyı sıkıştırırken “cinayet saatinde nerdeydin” diyor, “maç seyrediyordum” deyince, “golleri kim attı” diye soruyor, e cevap veremiyor tabii hıyar, tepesine biniyorlar... Belli ki, ordan.

*

Behzat, Dijitürk polisi.
Bunlar, Biji Türk polisi.

*

Dolayısıyla, hazır Hakan Şükür AKP’den mebus adayı olmuşken, aynı taktikle izah edeyim bari... Öğle namazı 4-4-2 kılınır, Şafiiler sadece defansta saf tutar, orta saha ve forvetle ilgilenmez.

*

Bu ne biçim imamın ordusu kardeşim?
Mod medyan’la mı girdiniz teşkilata?

*

(İnsanları oturma odasına gömen Hizbullah’ı sokağa salıyorlar, güya kendileri ulemaymış gibi, ahaliyi cami kapısında din dersi sınavına sokuyorlar. Sonra da, Selahattin Demirtaş
“bunların imamlarının arkasında
namaz kılmayın” deyince, kızıyorlar.)

*

İşin ekstra hazin tarafı... Sağ eline gümüş yüzük takarak Müslüman olduğunu zanneden polislerimizin tekmeleye tekmeleye burnunu kırdığı üniversitelinin ismi “Miraç”tı, “kandil”de doğmuştu... Bismil’de öldürülen gencin ismi de, İbrahim “Oruç” maalesef.

*

Ha, polise ateş açanların hiç mi suçu yok derseniz... Onu bize sormayacaksınız.

*

“PKK açılımı”nın memleketi bu hale getireceğini en başından söyledik...
Dünya’dan haberleri yok.
Öbür dünya’dan haberleri yok.
İki cihanda lekeli ilan edenlere sorun.