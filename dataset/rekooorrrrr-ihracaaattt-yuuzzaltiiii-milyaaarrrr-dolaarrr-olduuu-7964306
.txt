*

İYİYİ BÖÖÖYLE SÖYLE.

kötüyü böyle.

*

Sütten çıkmış "ak" kaşık ekonomisidir bu... Sütten çıkmış "ak" kaşık ekonomisi.

*

Doğalgaza bindi mi? Bindi.

Elektriğe bindi mi? Bindi.

Benzine, mazota? Bindi.

Ne indi birader?

Bağıra bağıra söylüyorlar...

"RESTORANLARDAAAAA, OTELLERDEEEEE, YÜZDE 18 OLAN KDVEEE, YÜZDE 8’E İNDİİİİİ."

*

Ha yaşa be!

*

Mesela sen, emekli Cemil abi.

Maaş 600 lira.

Seversin dışarda yemeği...

Eskiden ayda 30 defa gidiyordun Boğaz’daki restoranlara, ne ödüyordun?

Her oturuşta 200’er lira desek...

6 bin lira.

Şimdi ne ödeyeceksin?

5 bin 400 lira.

600 liran cepte kaldı.

Bak, sırf senin için, restoran KDV’sinde bi kalem oynattılar, bi maaş avantan oldu.

E daha ne!

*

Veya sen, çiftçi Tahir emmi.

Al yengeyi, çocukları...

Uludağ’a!

Bir hafta ski yapsan...

En az 2 bin lira kárdasın.

*

Gerçi, 1 liralık mazotu, káinatta eşi benzeri görülmemiş vergiyle 2 liraya alıyorsun ama, o kadar kusur kadı kızında bile olur... Hadi hayırlı tatiller.