"Zoru hemen yaparız.

İmkánsız biraz zaman alır."

*

"Habere güven geldi" sloganıyla kolları sıvayan Uğur Dündar, Türkiye’nin en çok izlenen dizisi Yaprak Dökümü’nü geçti... Şampiyonlar Ligi maçlarında Fenerbahçe, Galatasaray ve Beşiktaş bile geçememişti... Televizyon haberciliği tarihinde, anca rüyada görülen, "imkánsız" denilen bir rekordur bu.

*

Rakamlara bakıyoruz... Kemal Kılıçdaroğlu ile Melih Gökçek’in canlı yayında tartıştığı kritik dakikalarda, Uğur Dündar’la Star Haber’in izlenme oranı, Kanal D, Show, atv, Fox, TRT, Kanal 7, Samanyolu ve Flash’ın yanı sıra, aralarında CNN Türk, NTV, Habertürk, Cnbc-e gibi haber kanallarının da bulunduğu, toplam "45 kanal"ın izlenme oranından fazla.

*

Tek başına... 45!

*

Bu tablo, milleti kömürle mömürle ilelebet kafalayabileceğini zanneden AKP’nin, çok ama çok düşünmesi gereken bir veridir... Çünkü, düne kadar "ne derse desin" denilen CHP’nin "ne dediğinin" artık "ne kadar merak edildiğinin" göstergesidir.

*

İktidarın neden gazete ve televizyonlara hákim olmaya çalıştığının, neden medya üzerinde baskı kurmaya çalıştığının da, "suçüstü"südür aynı zamanda.

*

İşte seyrettik...

Özgür ortam.

Eşit mesafe.

Adaletli yönetim.

Yüzleştiler...

Gökçek bitti.

*

Bu şeffaf yüzleşmenin...

Özgür düşüncenin yolunu açan, başına türlü felaket gelen, hükümet tarafından el konulan, izlenme oranı dibe vuran ve özgür düşünceye saygı duyan bir patron tarafından satın alınarak yeniden ayağa kaldırılan, Türkiye’nin "ilk özel televizyonu"nda gerçeklemesi de, olsa olsa, kaderin cilvesi herhalde.