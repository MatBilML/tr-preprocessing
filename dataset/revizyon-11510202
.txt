Malum, Araplar en çok onu seviyor... Bakın, geçenlerde Lübnan Cumhurbaşkanı geldi, bizim Cumhurbaşkanı bizim Dışişleri Bakanı’nı çağıracağına, Kıvanç Tatlıtuğ’u çağırdı Köşk’teki resepsiyona...

*

Ali Babacan’ı da hemen harcamamak lazım tabii... Ali Babacan, Alican sınır kapısına gümrük muhafaza müdürü yapılsın... Ver anahtarı, açsın kapasın.

*

Ulaştırma Bakanı adayım, Kevin Costner... Hem özel uçağı var, masraf çıkarmaz başımıza, hem de terlikle gezeceğine, "Ne mutlu Türküm diyene" şapkasıyla geziyor hiç olmazsa.

*

Para verdi-vermedi stresinden gına geldi artık, IMF Türkiye komiseri Rachel van Enkel, direkt, Hazine’den sorumlu bakan olsun... İngiliz vatandaşından oluyorsa, Anzak vatandaşından niye olmasın?

*

(Vatandaş dedim aklıma geldi... Mehmet Aurelio da, hazır İspanya’dayken, Medeniyetler İttifakı’nın başına getirilsin.)

*

Adalet Bakanı?

Ergenekon’da üçüncü dalga, yedinci dalga, dokuzuncu dalga, onikinci dalga...

E yakışır Haluk Özdalga.

*

Hüseyin Üzmez...

Aileden Sorumlu Bakan olsun.

*

Spordan Sorumlu Bakan adayım, Hakan Şükür... Çevre Bakanı, çevreyi tanıyan biri olsa iyi olur, mesela Cihan Kamer... Ramsey, Milli Eğitim Bakanı olsun, iyi burs veriyor. Bayındırlık ve İskan ise, Şaban Dişli’ye emanet edilsin.

*

Sağlık Bakanı, takmayın kafanıza, sağlık olsun... Jose Manuel Barroso, İçişleri Bakanı; İbrahim Telkenar, Orman Bakanı olsun... Diyeceksiniz ki, İbrahim Telkenar kim? Size ne kardeşim... Orman Bakanı’nı tanıyor musunuz sanki?

*

Tutturdular revizyon, revizyon...

E revizyon bakanı da Hadise olsun.

*

Zahid Akman, hükümet sözcüsü; Asfaltçı Kepenek, başbakanlık müsteşarı olsun... İnceldiği yerden kopsun, Ekrem Tosun, bu kabineyi beğenmeyene kosun.