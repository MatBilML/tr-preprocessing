Ne oldu bayramın adı?

Tatil...

Olmaz!

Bayram tatil değildir.

Buna kültürel erozyon denir.

Değerler erozyona uğrarsa ne olur?

İnkıraza götürür."

*

Kim dedi bunu?

Başbakan.

*

Nedir inkıraz?

Batış, çöküş, yok olma.

*

Başbakanımızın bu lafı çın çın çınladığı için kulaklarımda, utanıp tatile gidemedim. İnkıraza uğramamak için, memlekete gittim. CHP’nin türban açılımını destekliyorum diye babam bana gıcık, haberlerden sonra gitti yattı... Anam tiryakisi olmuş, mal gibi oturup, yemekteyiz seyrettik. İnkıraza uğramayalım derken, ruhum gıda zehirlenmesine uğradı. Kayınvalide revani yapmış, sıkıldıkça yedim, 4 kilo aldım, kayınpederin de hepinize selamı var.

*

Başbakan nerede bu arada?

Rixos’ta.

*

(Pazartesiden beri.)

*

Diyeceksiniz ki:

"Ramazan Bayramı için demişti onu.

Kurban Bayramı için dememişti..."

*

Giriyorum google’a...

"Başbakan, Golden Key Oteli’nden sabah 6.15’te çıktı, Ramazan Bayramı namazını Bördübet Camii’nde kıldı" diye bir cümle var mesela.

Nerede Bördübet Camii?

Marmaris’te!

*

Dolayısıyla.

Madem uyduk imama...

Bu konuda da bir "reform" bekliyoruz artık Başbakanımızdan: "Ey cemaati müslimin, imamın dediğini yapma, yaptığını yap!"