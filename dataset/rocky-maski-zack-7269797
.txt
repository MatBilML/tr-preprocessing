*

Alçağın biri, yüklemiş 300 kilo patlayıcıyı minibüse, girmiş otoparka, defolup gitmiş. İhbar olsa bile... Hangi araçta? Dedektör hikáye. Ara ki, bulasın!

Buldular... Burunlarıyla.

*

"K-9" diyorlar onlara kısaca... Alman Kurdu olarak biliniyor hepsi... Değiller halbuki... Irkı ve cinsi çok önemli değil. Önemli olan, zekásı ve mizacı... Alman Kurdu’ndan oluyor, Belçika Malinois’inden oluyor, İngiliz Springer’inden oluyor, Labrador ve Golden Retriver’den oluyor, Amerikan Cocker’larından oluyor... Bizim Kangal’lardan olmuyor! Dünyanın en iyi bekçi köpeği, kangal... 100’ün üzerinde kelime öğrenebiliyor. Hafıza şahane... Ama, burun sıfır! Bize ait "uzman" var mı? Var... Tarsus yöresinin meşhur Çatalburun’ları umut veriyor...

Peki neden K-9 deniyor?

Kelime oyunu aslında... İngilizce "canine" kelimesinden geliyor. Canine, köpekgil demek... Okunuşu, keynayn...

Yani, K-key 9-nayn.

*

Ankara Gölbaşı’ndaki 11 dönümlük özel merkezde eğitiliyorlar. Resmen kurs görüp, diploma alıyorlar. Sınıfları var. Patlayıcı, narkotik, asayiş, arama kurtarma falan.

Bir yavru, 150 testten geçiyor, uzman olana kadar... Zeká, cesaret, özgüven, koruma güdüsü, karakter, ikna kabiliyeti, kalabalıkta sakin kalabilme, filan...

Eğitim, 8 ila 20 hafta sürüyor. Asayiş köpeği 8 hafta, narkotik 12 hafta, patlayıcı 16 hafta, arama kurtarma 20 hafta...

Testler 2 aylıkken başlıyor. 2 yaşında işbaşı, 9 yaşında emekli... Başarısız olanlar, bir hayvansevere hediye ediliyor.

Kolay değil... Yılda 700 köpek eğitime alınıyor. 400 tanesinden, anca 1 tanesi bomba uzmanı olabiliyor.

Sonra da, aralıksız idman...

Atamaları, eğitmenleri ile birlikte yapılıyor. Polis jargonuyla "body..."

Çünkü hep aynı kişiden emir alıyor.

Başkası ne derse desin, dinlemiyor.

Tanesi, 30 bin dolar!

Eğitim için devlete maliyeti 500 milyon lira... Yıllık masrafı da 1.5 milyar lira.

*

Uyuşturucu bulan, pati sallıyor.

Bomba bulan, oturuyor.

*

216 uzmanımız var şu anda...

Volkan, Konya’da görev yapıyor. "Umut yok" denirken, çöken apartmandan bir kadını canlı çıkarmıştı.

Reks ile Nick, bomba arıyor; Sera ile Dudy, narkotiğe bakıyor İzmir’de...

Has, Sivas’ta. Marko, Tunceli’de.

Apaçi, İzmit’te. Öncü, Bursa’da.

Pars, Esenboğa’da...

Çakal, Atatürk Havalimanı’nda.

Bety, Şila, Cango, Kim, Beny, Deisy, Chopen, Kuku, Jake, Pia ve Paşa desen... Mersin, Cilvegözü, Sarp, İpsala ve Dereköy gümrük kapılarında...

Silas ve Arman, Kapıkule’de...

Cina ve Çarli, Gürbulak’ta...

En kıdemlisi, Habur’daki Tango.

Türkiye’deki uyuşturucunun yüzde 15’ini onlar yakalıyor. Rekor, Jake’de. Mersin’de 402 kilo eroin, 80 bin Captagon yakaladı.

*

Rocky, Maski, Zack...

Kaç insanın hayatının kurtulduğunu, patlasaydı hangi siyasi ve ekonomik sonuçları doğururdu, şu anda bilmemiz mümkün değil... Bildiğim şu:

Önce Ankara polisine... Sonra da, "bu dostlarımızı Emniyet’e dahil edelim" diye akıl edene, büyütene, gözü gibi bakana, gecesini gündüzüne katıp eğitene teşekkür borçluyuz... Yürekten teşekkür.