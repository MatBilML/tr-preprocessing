Camı kırıldı.
*
Lav silahı diyorlar...
Tahminim, vatandaşı endişeye sevk etmemek için küçültüyorlar. Çünkü, cam kıran lav silahını ilk defa görüyorum. Lav silahı olsa, tahrip gücü bu kadar yüksek olmaz. Kendi payıma, napalm’den şüpheleniyorum. Kimyasal silah bile olabilir. Hatta belki de fırkateynden fırlatılmıştır.
*
New York’taki kulelere uçakların dalması bile bunun yanında solda sıfır kalır.
*
Ki, mesela siyenentürk’e çıkan bi gazteci arkadaş “1984 senesinde, İngiltere’de, dönemin başbakanı Thatcher’ın kaldığı otel bombalanmıştı, bu olay tıpkı ona benziyor” dedi. Hakikaten fotokopi gibi, aynı... Gerçi, bizim olay yaşandığında bizim başbakan teee Danimarka’daydı ama, olsun.
*
İlk bulgulara göre...
Ergenekonvari, vesayetçi, statükocu, cuntacı, elitist, jakoben, kapıcı çocuklarının okumasını istemeyen, seçkinci, totaliter, süreci baltalamaya çalışan, tepeden inmeci, cehape zihniyetli, kana susamış vampir milliyetçi, ırkçı, Esedçi, siyonist, millet düşmanı “birileri”nin işi olduğu tespit edildi.
*
Mağduriyetin böylesi pişmiş tavuğun bile başına gelmez yani.
*
“Bi kaç Mehmet için toplantı yapamayız” deniyordu; geceyarısı güvenlik zirvesi toplandı. Medya patronları “şehit haberlerini vermeyin” diye fırçalanıyordu; bakanlarımız 24 saattir ekranlarda, peşpeşe basın toplantısı düzenleyip, kırılan camın “insanlığa karşı saldırı” olduğunu anlatıyor. “Basın abartılı yayınlar yapıyor, teröre oksijen veriyor” diyen başbakanımız bile Danimarka Kraliçesi’ne giderken gaztecileri yanına çağırdı, döner dönmez saldırganları açıklayacağını söyledi; gelir gelmez canlı yayınlara hazırlıklı olmamızı istedi.
*
AKP binasına, cumhuriyet bayramlarını bile kıskandıracak ebatta Türk bayrağı asıldı.
“Gaziyseniz gaziliğinizi bilin, istismar etmeyin” deniyordu; bina “gazi” oldu.
Bana sorarsanız... Çatısına kalpak da takılmalıydı.
*
Bu menfur saldırıyı telin etmek için, yarın oynanacak Andorra milli maçında futbolcularımızın koluna siyah bant takmasını... Ve, AKP binasının balkonuna “patriot” bataryası yerleştirilmesini öneriyorum.
 