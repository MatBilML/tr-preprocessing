Uyuşturucu baronu yaptırdı.
O liseye gidiyorsan...
“Kokain” rozeti takabilirsin.
“Atatürk” rozeti takamazsın.
*
Çünkü...
Hükümetimizin kılık kıyafet özgürlüğü’ne göre, okudukları okulun rozeti dışında rozet takmaları yasak.
*
Çok şanslı şimdiki çocuklar...
Bizim zamanımızda sigara bile yasaktı, halbuki şimdi, adı “Esrar” olan hayırseverin yaptırdığı okul bile var. “Tütün” ilköğretim okulu var. “Tekel” ilköğretim okulu var. “Efes Pilsen” ilköğretim okulu var kardeşim... Ben olsam takarım kutu birayı yakama, derse öyle girerim.
*
“MKE” ilköğretim okulu var.
Ki, oylama yapılsın...
Tabanca rozeti mi takılsın?
El bombası rozeti mi?
*
“Vimjo” kız meslek lisesi var mesela, kişisel bakım ürünleri satan bi mağaza yaptırdı; ister ruj rozeti tak, ister deodorant... Ancak, tayt-tişört yasak olduğu için “Moda” lisesi ne yapacak bilmiyorum artık.
*
Cep telefonu rozeti takabilirsin, TeliaSonera lisesi var. Müteahhit Ali Ağaoğlu’nun fotoğrafını takabilirsin, Toki lisesi var. Milli piyango bileti takabilirsin, meslek lisesi var. Japon bayrağı takabilirsin, Akira Chuzuri Yamazaki ilköğretim okulu var; Akira bey, doktor, Chuzuri hanım, eşi... Allah’tan “Domalan” ilkokulunun adını değiştirdiler, yoksa rozetini taşımak sorun olabilirdi.
*
Noel Baba rozeti takabilirsin.
Kardan Adam rozeti takabilirsin.
Keloğlan rozeti bile serbest.
*
Şeyh ilköğretim okulu var.
Şıh ilköğretim okulu var.
Tekke ilköğretim okulu var.
Zaviye ilköğretim okulu var.
Türbe ilköğretim okulu var.
Yatır ilköğretim okulu var.
Hepsini takabilirsin...
Atatürk’ü takarsan, disipline.
*
Kendi payıma, Atatürk Lisesi’ne gittiğim için, hayıflanıyorum... Mecburen takıyoruz, rozelet yani!