*
Tayyip Erdoğan kadar seçim kazanıp, Tayyip Erdoğan kadar taraftarı olup, Tayyip Erdoğan kadar sevilmeyen bir başka başbakan da yoktur sanırım.
*
Fatih Terim kadar omuzlara alınmasına, pohpohlanmasına rağmen;  “imparator” bile denmesine rağmen... Fatih Terim kadar, kendisine “saygı gösterilmediği”nden şikâyet eden, yolunu kesmek için kendisine karşı devamlı “komplo tezgâhlandığı”nı düşünen teknik direktör yoktur.
*
Başbakan kadar el üstünde tutulmasına, alkışlanmasına rağmen; “başkan, tek adam, reis” denmesine rağmen... Başbakan kadar, kendisine “saygı gösterilmediği”nden şikâyet eden, yolunu kesmek için kendisine karşı habire “komplo tezgâhlandığı”nı düşünen başbakan yoktur.
*
Bana sorarsanız, bu garip durum... Sayın ahalimizin “futbol”u ve “siyaset”i çok biliyor olmasından kaynaklanıyor. İstisnasız, herkesin teknik direktör, herkesin devlet adamı olmasından kaynaklanıyor.
*
Gir mesela en yakın bakkala... Real Madrid karşısında hangi taktikle oynanması gerektiğini anlatsın. Sor manavın çırağına, Mourinho halt etsin. Veya bin taksiye, aklına gelen gelmeyen her mevzuda, ben diyeyim diplomattır, sen de ekonomi profesörüdür, illa ki çözüm önerileri vardır. Ya da, çık şöyle Eminönü’ne, rasgele mikrofon uzat, ilaç için tek bir kişi “o konuyu bilmiyorum” desin, mesleği bırakırım; mutlaka bilir. Şu anda bu satırları okuyan “iki kişiden biri”nin “bu herif Hürriyet’te yazıyorsa, ben haydi haydi Washington Post’ta yazarım” diye düşünmesi gibi.
*
Aslına bakarsanız, sayın ahalimizin kendisini “otorite” hissetmesinin önemli sebepleridir, Fatih Terim’le Tayyip Erdoğan... Ona bakar, bi de kendine bakar, fark göremez, hatta tıpatıp kendinden görür, “o yapıyorsa, ben de yaparım” diye düşünür.
*
Ve aslına bakarsanız, Fatih Terim’le Tayyip Erdoğan’ın bunca başarıya, bunca zafere rağmen, bu kadar gergin, bu kadar öfkeli, bu kadar tahammülsüz... Koltuğu, makamı, mevkisi, kariyeri için bu kadar tedirgin olma sebebi de budur.
“Ben olduğuma göre, başkası niye olmasın” diye düşünür.