*
(Temel bi gün kendi tekstil markamı kurucam, ismini de Temel ile Hamsi koyucam demiş. Yahu böyle isim olur mu denince de, sinirlenmiş... Paul&Shark oluyor da, Temel&Hamsi niye olmasın?)
*
Başbakanımız haklı...
Sinop’a bağlı “Durağan” ilçesi var mesela. Son seçimde AKP’ye yüzde 79 oy çıktı. Bi önceki seçimde yüzde 38’di, ikiye katladı. E bu durumda, hangi hakla, pozitif’ten gerilediğimizi söyleyebilirler ki?
*
Veya, Van...
Devletimiz, deprem hasar tespiti için derecelendirme yaptı. Üç katlı binayı inceledi. Giriş katına, ağır hasarlı raporu verdi. Çatı katına, ağır hasarlı raporu verdi. Orta kata, hasarsız raporu verdi! Maazallah bi deprem daha olursa, giriş katıyla çatı katı çökecek, orta kat yırtacak yani... Böylesine hassas bi derecelendirmeyi yapabilir mi Standard&Poors?
*
Ha denebilir ki...
Dünya bizim “kendin pişir kendin ye” kuruluşunu ciddiye alır mı?
*
Onu dünya düşünsün birader... Onlar kafasına göre, Batılı ülkelere “AAA” veriyorsa, biz de Arapçadan alır, “elif elif elif” veririz kendimize.
*
(Ki, zaten, ekonomi literatüründe “kürre-i cemaatiyye akıbet’ül hüzzam iken, bişereffiye-tül fir kayme-i fevkalbeşer ül-sarih” deniyor buna... Türkçe meali, dünya fakirleşir iken, Türkiye büyüyor!)
*
Dünyada dolar yükselirken, sıfırları atıp, bi milyon’u bi lira yapmadık mı? Dünyada enflasyon tırmanırken, yazın soba borusunu, kışın mayoyu hesaplayıp, enflasyonu düşürmedik mi? Dünyada işsizlik çoğalırken, iş aramaktan umudu kesenleri silip, işsizliği azaltmadık mı? Dünyada kişi başına düşen milli gelir erirken, Rahmi Koç’un maaşıyla, asgari ücretlinin maaşını toplayıp, ikiye bölerek, kişi başına düşen milli geliri kabartmadık mı?
*
(Matematiksel olarak izah edersek... Rekor kıran borsayı, patlama yapan ihracata ilave edip, Piri Reis’in fışkırtacağı petrolle çarpıyorsun, bulduğun rakamı, Dow Jones’la toplayıp, Nikkei’den çıkararak, carry trade’e bölüyorsun, en başta tutturduğum sinek 2’liyi de desteye karıştırıyorsun... Ne etti canım kardeşim? Dünya bize hayran!)
*
Kendilerine uçak alıp, kendi maaşlarına % 100’ü bile az bulurken, memura anca % 3 veriyorlarsa... “Benim milletim” kendim ettim kendim buldum derecelendirmesi’ni çoktan hak etmiş demektir gari.
*
Dolayısıyla...
TEFE endeksi.
TÜFE endeksi.
Bunlar eskidi.
Adını ben koyayım bari...
“TUFA endeksi” derecelendirme kuruluşu olsun, bizimkisi.