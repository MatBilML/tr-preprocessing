Salı günü de yokum.

’’Nerdesin?’’ demeyin.

Çünkü...

*

Geçen pazar günü, değerli eşim tarafından apar topar acil servise kaldırıldım. Bir korkunç ağrı ki, ne siz sorun, ne ben söyleyeyim... Sanırsın dokuz aylık hamileyim, tef gibi gerilmiş karnımı ovalaya ovalaya girdim hastaneye, midem de bulanıyor, "Galiba doğuruyorum, mümkünse sezaryen yapın" dedim... Hemşireler, "Beyefendiyi psikiyatri bölümüne yatıralım" dediler, eşim müdahale etti, "Bu beyefendinin normal halidir, siz lütfen bi dahiliyeci bulun" dedi...

*

Dahiliyeci arkadaş geldi, ilk muayeneden sonra, yüreğime su serpti, "memleketin halinden iyi olduğumu" söyledi. 128 tane filan tahlil yaptırdı. Kan vermek kolay da, işe deyince işenmiyor. Bira istedim. "Oha" dediler. "Burası özel hastane değil mi kardeşim, bu ne biçim hizmet anlayışı" filan diye pislik yaptım ama, neticede serum taktılar. Kendimi tuvalete dar attım.

*

Tanınmayalım, ahali içinde rahatça yaşayalım diye yukarıya alakasız bir fotoğrafımızı koyuyoruz ama, nasıl oluyor anlamıyorum, tanınıyoruz maalesef... Duyan, geldi. Sanırsın acil servise maymun getirdiler... Doktorların biri gidiyor, biri geliyor, hatıra fotoğrafı çektiriyoruz. Eşim, baktı ki muhabbet koyulaşıyor, devreye girdi gene, "Fıstık vermeyin bari, zaten karnı ağrıyor" dedi.

*

Bindirdiler tekerlekli sandalyeye, doooğru ultrason... Eviriyor, çeviriyor, önden bakıyor, yandan bakıyor, arkadan bakıyor. Orama burama ıslak jeller sürüyor. Loş bir oda. Üstüm de çıplak iyi mi... "Birader seks filmi mi çekiyoruz, bilseydim jartiyer getirirdim" dedim.

*

Velhasıl...

Safrakesesinde taş var!

*

E n’apacağız?

"Alacağız" dediler...

Adı üstünde zaten, safra...

"Boşuna taşımayalım, alın anasını satayım" dedim.

*

Aslında acil ameliyat olmam gerekiyordu ama, seçime şunun şurasında ne kaldı, vatandaşlık görevimizi yerine getirelim, yazıları kesmeyelim diye, bir haftadır çorba içerek, ilaç alarak vaziyeti idare ettik. Bu akşam Star Haber’deki görevimizi de yerine getirip, yarın tahlil, salı sabahı masaya yatacağız.

*

Prof "Ölmezsin" dedi.

Dram yaratmayın.

*

Perşembe filan buradayım inşallah... Umarım, siz de kurtulursunuz bu arada ’’safra’’lardan...