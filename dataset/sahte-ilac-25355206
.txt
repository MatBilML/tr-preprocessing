“Hastaneleri ticarethaneye, hastaları müşteriye çevirdiler, bedava sağlık diyorlar, aslında paralı hale getiriyorlar, bu kafayla sağlık politikası olmaz, insanlarımız perişan olacak” demediler mi? Dediler. Başbakan ne dedi bunun karşılığında... “Bu tür ideolojik yaklaşımlar, bu milletten beddua alır, iflah etmezler, açıkça söyleyin, çalışmak istemiyorsanız istediğiniz yere çekin gidin” dedi. Peki, ahalimiz ne dedi? “Allah razı olsun hükümetimizden” dedi.
*
Doktorlar miting yapmadı mı... “Sağlık haktır, satılamaz” pankartı açmadılar mı? “Ne kadar hasta, o kadar para anlamına gelen performans sistemi, yanlıştır, vatandaşa zararlıdır” diye slogan atmadılar mı? Başbakan ne dedi bunun karşılığında... “Bu millete gönül vermiş doktorlarımız da var, biz yolumuza onlarla devam ederiz” dedi. Peki, ahalimiz ne dedi? “Hükümetimize duacıyız” dedi.
*
Eczacı odaları bangır bangır bağırmadı mı... “İlaç sektörü dışarıya bağımlı hale getirildi, yanlış fiyatlandırma politikası yüzünden kanser ilaçları ithal edilmiyor, çaresiz kalan insanlarımız işporta tezgâhlarında kaçakçıların karaborsacıların eline düşmüş vaziyette” demediler mi? Dediler. Başbakan ne dedi bunun karşılığında... “Şu dernekmiş bu dernekmiş, kusura bakma, dinlemeyiz, halkın sağlığını ideolojilere kurban ettirmeyiz, ettirmeyeceğiz, bize müracaat eden eczanelerle anlaşırız, yolumuza onlarla devam ederiz” dedi. Peki, ahalimiz ne dedi? “Allah razı olsun hükümetimizden” dedi.
*
Eczacılar miting yapmadı mı... “Yıkıma dur de” pankartı açmadılar mı? “Sağlıkta devrim dedikleri, masaldır, bu masala inanmayın, kendi yanlışlarını örtmek için, eczacıyı vatandaşa hedef gösteriyorlar” diye slogan atmadılar mı? Başbakan ne dedi bunun karşılığında... “Marketlerde ilaç satılması için çalışma yürütüyoruz” dedi. Peki, ahalimiz ne dedi? “Hükümetimize duacıyız” dedi.
*
Doktorlara kulak vermediğin için...
Sırf para kesmek amacıyla yapılan tırışkadan ameliyatlar artmadı mı? Durup dururken yatırıp, safrakeseni almıyorlar mı? Sende katarakt var amca diyerek, kahvelerden topladıkları ihtiyarları doğrayıp, kör etmiyorlar mı? Eyvah bebek ters geliyor ayağıyla, sezaryen patlamadı mı? Et yerine tavuk ibiği katılmış dandik sucuk gibi, dandik görüntü veren emar’cılar türemedi mi? Niye sadece İstanbul’da, bütün İngiltere’den daha fazla emar cihazı var? Gariban mı İngiliz hükümeti? Alamıyorlar mı bu cihazı? Yaptırdığın tahlilin ne kadar doğru tahlil olduğunu tahlil edebilir misin? Hani, özel hastane-eczane, her tarafa bedavaydı? Baypastan filan vazgeçtim, tırnağını bile bedavaya kestirebiliyor musun artık?
*
Eczacılara kulak vermediğin için...
AKP iktidara geldiğinde, 2002’de, 650 milyon kutu ilaç tüketiliyordu, bugün, senede 2 milyar kutu ilaç tüketiliyor. Çünkü... Dünyanın en pahalı benzinini kullanırken, dünyanın en pahalı elektriğini kullanırken, dünyanın en pahalı doğalgazını kullanırken, nasıl oluyor da, Avrupa’nın en ucuz ilacını kullanıyorum diye hiç düşünmedin; Allah razı olsun dedin, geçtin.
*
Netice?
Manşetler bangır bangır...
Nişastadan hap yapmışlar.
Kanser ilacı diye kakalıyorlarmış.
*
Sen gene de bozma maneviyatını...
Olumlu tarafından bak.
Nişastasıyla puding yaparsın.