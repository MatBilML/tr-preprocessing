- Dirayetli genel başkanımın teveccühünü emir telakki ederim, inanın, beklenti içinde değildim, aday olmasaydım da canla başla çalışırdım, ister cephede ister nöbette, partimin neferiyim, sevdalısıyım, belediye başkanlığıymış, muhtarlıkmış, hiç fark etmez, odacılığını bile en samimi duygularımla onur addederim, yüksek ideallerin hizmetkârı olmaktan şeref duyarım, mevzubahis partimse, gerisi teferruattır, eğer bana ihtiyaç varsa, demokrasi için millet için varım.
*
- Beyfendi kulisler dedikoduymuş, tivıtır’a göre sizi aday maday yapmamışlar...
- Bunların ipiyle kuyuya inilmez kardeşim, dağdan gelip bağdakini kovuyorlar, çeteleşme var, ne idüğü belirsiz üç günlük adamlar partiyi ele geçirmiş, sen kim parti kim be! Bu kafayla seçim meçim kazanmaları imkânsız, yıllarımı verdim ben bu partiye, gençliğimi verdim, henüz kısa pantolonluydum ben bu partinin afişlerini dağıtırken, vefasızlar, haram olsun, bu çatı altında bi saniye bile durmam.
*
- Beyefendi tivıtır mesajı balonmuş, feysbuk’a göre adaylığınız kabul edilmiş...
- Doğrusu hiç şüphem yoktu, sözünün eri genel başkanıma inancım tamdı, mert liderime şükranlarımı sunarım, makamlar gelip geçicidir, partim bakidir, şu’cu değilim bu’cu değilim, el ele kalp kalbe verme zamanıdır, aday olamayan arkadaşlar kırılmasın, küskünlüğe yer yok, şu andan itibaren hepimize düşen, uykularımızı kazaya bırakıp, gece gündüz demeden çalışmaktır, ibadetimiz milletimizdir.
*
- Beyfendi feysbuk maalesef sahte çıktı, entivi canlı yayında verdi, galiba isminizin üstü çizilmiş...
- Çizmezlerse hatırım kalır, kendi kendilerine gelin güvey oluyorlar, sanki adaylık talep etmişim gibi bir hava yaratıyorlar, halbuki yalvarsalar bile nafile, bırak bunlarla aynı yola çıkmayı, bunlara selam vermeyi bile zül addederim, hangi zibidilerin aday olmak için kimlerin poposunu öptüklerini gayet iyi biliyoruz, vakti zamanı gelince açıklarız, genel başkan diye ortalıkta dolaşan adamın maskesini düşüreceğiz, mahvettiler partiyi, aha bak şuraya yazıyorum, babayı alırlar, kadir kıymet bilmeyen bu millete de kadir abi müstahak zaten, beter olsunlar.
*
- Beyfendi entivi asparagasmış, siyenen son dakka verdi, adaylığınız tamammış...
- Partimin şeref timsali yönetimine müteşekkirim, öbür partiye bağlılıklarımı sunduğum yolundaki iftiralara gülüp geçiyorum, kirli ayak oyunlarında bulunmadık, bulunmayacağız, bu asılsız söylentileri yayanlarla önce milletin huzurunda, sonra mahkemede hesaplaşacağım, ikbal beklentim asla olmadı, makam mevki derdim yok, gökkubbe yarılsa, burdayım, aday olamayan arkadaşların partimiz aleyhine atıp tuttuklarını üzüntüyle müşahede ediyorum, gün birlik günüdür, biz bir aileyiz, gayemiz milletimiz, gelin, basiretli genel başkanımızın şefkatli kanatları altında partimizi yüceltelim, temsil görevi bana bahşedilen milletimin yanındayım, sorulmadık hatır, girilmedik gönül bırakmayacağım, yürekten muhabbetlerimle hepinize saygılar sunarım.
*
- Beyfendi tufaya gelmişsiniz, son saniyede adaylığınızı iptal etmişler...
- Ben bunların alayının...