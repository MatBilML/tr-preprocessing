Bugünkü nadide parçamız, 1923 el yapımı, altı ok motifleriyle süslü, orijinal bronz kaide üzerinde lider figürü.

*

“Günahımı vermem” fiyatıyla başlıyoruz... Satışa katıldığınızı göstermek için elinizdeki Türk bayraklarını kaldırıp, hepimizin göreceği şekilde sallamanızı rica ediyorum.

*

Gong çalmadan uyarıyorum...

Herkesin gözü önündeki açık satış bittikten sonra, “Satışa ben de katıldım ama görmediniz, vay efendim dalgınlığıma gelmiş, bayrak sallamakta geç kalmışım” filan gibi ağlamayalım.

*

Gongggg!

*�

Evet, ilk bayrağı Kemal Bey sallıyor, hesap uzmanı olmasından belli zaten, bu fiyata lider figürü dünyanın hiçbir yerinde bulunmaz, kutluyoruz Kemal Bey’i... Yok mu arttıran? Evet, satışların duayeni Önder Bey de katıldı satışa, tebrikler Önder Bey, satıyorum saaa... Evvvet, Hakkı Süha Bey’in bayrağını görüyorum, biraz daha tempolu lütfen, evvvet arkalardan Haluk Bey’in bayrağı da kalktı, Muharrem Bey biraz canlı sallayalım lütfen, utanmayalım... Bayram Bey mi? Evvvet, size de hayırlı bayramlar Bayram Bey, yok mu arttıran? Güldal Hanım mendil sallamanıza gerek yok efenim, gördük bayrağınızı... Mustafa Bey, başkalarının bayrağına müdahale etmeyelim lütfen, ister kaldırır ister kaldırmaz, size ne? Evvvet, Gürsel Bey’in bayrağını görüyorum... Cevdet Bey, Cevdet Bey! Satışçıların bayraklarını sakladığınız söyleniyor, yakışmıyor efenim, bırakın herkes özgür iradesiyle satışa katılsın! Evvvet, Eşref Bey’in bayrağı da şeref verdi, satıyorum satıyorum saaa... Aaali Bey’in bayrağı kalktı, yok mu arttıran? Sayın satışçılar... Ünlü koleksiyoner Recep Bey’in satışa telefonla katılmak istediği ve “Bunların parası yetmez, ben alayım” dediği belirtiliyor, oylarınıza sunuyorum, kabul edenler, etmeyenler, kabul edilmemiştir... Evvvet, Kemal Bey’in bayrağını bir kez daha görüyorum, satıyorum, satıyorum, saaatttt-tım!

* 

Değerli basın mensupları, satış rekoru kırdığımızı gururla ifade etmek istiyorum, bir dahaki satışta görüşmek üzere diyorum... Ve, her satıştan sonra çak yaparak verdiğiniz coşkulu destekten ötürü, sizlere ayrıca teşekkür ediyorum. Allah hepimize nice satışlar nasip etsin.

*

Ver kızım 10’uncu yıl marşını hoparlöre... Cümleten hayırlı olsun.�