*
9 Eylül’de askerin bayrak çekip çekmeyeceğine turizm bakanı karar veriyorsa... Genelkurmay karargâhının direğine turistik tanıtım için sucuk asılması normaldir.
*
Çanakkale şehitlerini anma töreninde halay çekiliyor, Sarıkamış Şehitlerini Anma “Şenliği” düzenleniyor, hatta, bu ülkede “Şehitlik Düğün Salonu” bulunuyorsa... “Anormallik görmüyorum, yadırgatıcı değildir, lokum bile dağıtılır” denmesi normaldir.
*
Genelkurmay’ın resmi internet sitesinde “Türk Silahlı Kuvvetleri’nin vazifesi, ani gelişen krizlere uygun şekilde reaksiyon göstermektir” yazarken... Eline ani şekilde kilim tutuşturulan Necdet bey’in “ani gelişen davranış karşısında reaksiyon gösteremedim” demesi de gayet normaldir.
*
Çünkü...
“Vezir”le “şah” çektiğinde, Necdet bey’in mühim “mat” olması normaldir!
*
(Tanıtım potansiyeli olan popüler kişi’ye satranç hediye edildiği dakikalarda... Türkiye’nin ev sahipliğini yaptığı Satranç Olimpiyatı’nda Ermenistan’ın şampiyon
olması normaldir.)
*
(Güya Türkiye’nin tanıtımı için Türkiye’de Satranç Olimpiyatı düzenleyip... Alt tarafı üç kuruşluk elektronik satranç tahtalarının, ricayla minnetle, Yunanistan’dan getirtilmesi normaldir.)
*
(E boşuna demediler.
Hindistan’da Pakistan’da olur böyle şeyler diye...
Hindistan satranç takımının, hem erkeklerde, hem kadınlarda, bizim takımlara fark atmış olması, dama’cı muamelesi yapması normaldir.)
*
(“Hedef 2023” kapsamında “Türkiye 2023” adıyla satranç olimpiyatına katılan bi takımımız daha vardı... “Türkiye 2023”ün Pakistan’ın gerisinde kalması bekleniyordu, ki, sürpriz olmadı, zaten normaldir.)
*
(2023 hamlesi’ne hazırlanan Türkiye’nin, 2023 adını taşıyan satranç milli takımı, Allah sizi inandırsın, Myanmar’ın bile gerisinde kalmayı başarırken...)
*
Afyon Valiliği’nin Myanmar’a yardım için 750 bin lira toplaması... Buna mukabil, mağdur olanlar için Başbakanlık’tan Afyon Valiliği’ne 500 bin lira yardım gönderilmesi normaldir!