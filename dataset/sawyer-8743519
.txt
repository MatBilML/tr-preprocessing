Canım çok sıkkın.

Adamın yüzünden, aralarında benim de bulunduğum Türk erkeklerinin yüzde 98’inin eciş bücüş tipler olduğu ortaya çıktı.

*

Kızlar bir Sawyer’a bakıyor.

Bir de bize.

Kınıyorum Algida’yı!

*

Şaka bir yana, "kıyas" iyi bir şey aslında... Gerçeğin kabak gibi ortaya çıkması için, "onu" ve "bunu" yan yana koymak gerekiyor... Mesela, tarım!

*

Sene 2001...

Mersin Limanı’ndan 800 bin ton tahıl "ihraç" ederken, 200 bin ton tahıl "ithal" ediyormuşuz. Yani, 4’te 1.

Sene 2007...

Aynı Mersin Limanı’ndan 200 bin ton tahıl "ihraç" ederken, 600 bin ton tahıl "ithal" etmişiz. Yani, 3 katı.

*

Gelen, inanılmaz şekilde artmış.

Giden, dramatik şekilde azalmış.

*

Sene 2001...

Mersin Limanı’ndan 70 bin ton pamuk "ihraç" ederken, 210 bin ton pamuk "ithal" ediyormuşuz.3 katı.

Sene 2007...

Aynı Mersin Limanı’ndan 70 bin ton pamuk "ihraç" ederken, 700 bin ton pamuk "ithal" etmişiz. 10 katı.

*

Böyle bu işler çünkü.

*

Memleket de insan gibi...

Bakacaksın.

Dikkat edeceksin.

Özeneceksin.

Çekidüzen vereceksin.

Bakarsan kendine, "yakışıklı yakışıklı" dolaşırsın dünyanın her yerinde... Bakmazsan, getirirler Sawyer’ı, parayı da o alır, kızları da... Sana mısırın koçanı kalır.