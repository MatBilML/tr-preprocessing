*
Amerikan ahalisi “bu herifi niye besliyoruz” diye mırın kırın etti, ancak, Türkiye’nin “aman ha, kılına zarar gelmesin, kullanın, faydalanın” şartıyla ABD’ye teslim ettiği ortaya çıktı. Kerizlendiğinin farkına varamayan Obama “bunu niye bize verdiler, hâlâ bilemiyorum” dedi.
*
Bin Ladin güya idama mahkûm edildi. Ahalinin gazı alındı. Akabinde, AB’ye uyum çerçevesi ayaklarıyla ABD’de
idam cezası kaldırıldı. Nezle bile olmasın diye, tam teşekküllü hastane tahsis edildi. AB tebrik
etti, en geç 356 sene sonra ABD’nin AB’ye alınacağını açıkladı.
*
Tora Bora dağlarındaki kampındayken bol bol röportaj yapıp, sempatik gösteren Amerikalı yurtsever (!) gazeteciler, bu sefer, Bin Ladin’i Alcatraz Kuşçusu ilan etti. Yüreği insan sevgisiyle dolu bu masumun, insanlık dışı şartlarda yaşadığını yazdılar. Hatta bi tanesi “Bin Ladin’i maaşa bağlayıp, Miami Paşası yapalım” dedi. Bunun üzerine Alcatraz Adası tepeden tırnağa tefriş edildi, voleybol sahası tesis edilip, avukatlarına sıfır kilometre gemi alındı.
*
(Ki, lodosta Alcatraz’a gitmekte zorlanıyorlar,
çok ayıp oluyordu.)
*
Derken, açılım yapmaya karar verdi Beyaz Saray... Wikileaks belgelerine
göre, Ku Klux Klan’ı MHP’nin kurduğu, Kennedy’i de İsmet İnönü’nün vurduttuğu açıklandı. Hollywood starlarını Camp David’de toplayan Obama, inanmayanın iki cihanda lekeli olduğunu söyledi.
*
Ve, Bin Ladin’le müzakereler başladı. “Biz görüşmüyoruz, iftiradır, alçaklıktır, şerefsizliktir, CIA görüşüyor” denildi... CIA’in Profesör
Mehmet Haberal’a bağlı olduğu
iddia edildi.
*
Rocky dağlarında barınan Bin Ladincilere üstü açık limuzinlerle zafer turu attırılıp, siyasete girmeleri rica edildi. Buna mukabil, Bin Ladin’i teslim alma terbiyesizliğini gösteren Amerikalı subayların
evleri basıldı, alayı teröristlikten tutuklanıp, Sing Sing’e tıkıldı.
*
General Motors’un eski Başkanı, “dipfrizdeki mcdonalds’a cola açmam” dedi.
*
Bin Ladincilerin Arizona’da özerklik ilan etmeye kalkışması üzerine, ahali Ohayo falan oldu, seçim yasağı getirildi. Ancak, geçmişti Kolorado’nun pazarı, sür eşşeği Nevada’ya... Nebraska Alabama ve Dakota’da Tommiks’lere saldırıldı, Washington’da sağa sola ateş suyu fırlatılıp, New York’ta cam çerçeve indirildi. E haliyle, anında tornistan yapıldı, “hay Allah evraklara eksik bakmışız, özür dileriz, affedersiniz, pardon” denilerek, “sehven yasak” kaldırıldı.
*
Sayın Bin Ladin’in önce Florida’da villaya çıkıp, bilahare, başkanlığa aday olması bekleniyor.