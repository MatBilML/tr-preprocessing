*

Teğmen’in telefonuna, teröristin
telefon fihristi “sehven” yüklendi. Darbecilerin bombalarını toprak altında bulan polislerin, iki gün önce Amerikalılar tarafından eğitildiği ortaya çıktı.

*

Yarbay Ali Tatar, komutanına suikast yapmakla suçlandı, canına kıydı. Albay Abdülkerim Kırca, terörist kurşunuyla felç kalıp, tekerlekli sandalyeye mahkûm olmuş, devlet övünç madalyası almıştı, çete lideri olmakla suçlandı, tabancasını kafasına dayadı, tetiği çekti. Albay Belgütay Varımlı, teftiş kurulu eski başkanıydı, hatta, Deniz Kuvvetleri eski Komutanı Oramiral İlhami Erdil’in usulsüz harcamalar nedeniyle er rütbesine düşürülmesini sağlayan kişiydi, darbecilikle suçlandı, sabah namazını kıldı, balkona çıktı, 10’uncu kattan atladı. Yüzbaşı
Olgun Vural, darbeci listesini sızdıran subay diye tanıtıldı, “Bulmacanın parçaları beni gösteriyor ama, ben değilim, bana inanın” şeklinde mektup bırakıp, intihar etti. Kurmay Albay Berk Erden, eşinin namusuna iftira attılar, üstüne, darbecilerle ilişkisi ortaya çıkmasın diye eşinin kendini aldatmasına göz yumuyor diye yazdılar, kime ne desin, canına kıydı.

*

Türk Silahlı Kuvvetleri’ndeki general ve amirallerin yüzde 10’u tek hamlede tutuklandı. Ne kuzey deniz saha komutanı kaldı, ne güney deniz saha komutanı, denizaltı filo komutanı bile içerde, terfi sistemi allak bullak oldu. Deniz Kuvvetleri, Hava Kuvvetleri eski komutanları içerde... Genelkurmay eski başkanları İlker Başbuğ ile Yaşar Büyükanıt tutuklanacak deniyor. Birinci ordu eski komutanı içerde, öbür birinci ordu komutanı kalp krizi geçirdi.

*

Silivri festivalinin kırmızı halısı haline geldi Beşiktaş adliyesi...

*

“Başkomutan” İran’da gezideydi.

*

Taha Akyol yazdı.
Gazetecilerle sohbet ederken...
Cengiz Çandar söze girmiş.
“Kötü bi haberim var” demiş.
Başkomutan endişelenmiş.
“Eyvah, kötü bir şey mi oldu?”
Meğer damarına basıyormuş...
“Beşiktaş yine yenildi” demiş.
Kahkahadan kırılmışlar.
Koyu Beşiktaşlıdır Başkomutan.
“Hayret hakikaten” demiş.
“Nedir bu böyle yani” demiş.