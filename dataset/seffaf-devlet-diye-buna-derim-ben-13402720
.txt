*
Sabahat Tuncel’in görüldüğü yerde yakalanacağı haberini veren Star Haber, şak, Sırrı Sakık’la canlı yayın bağlantısı yaptı... Ahmet Türk, Aysel Tuğluk ve Sabahat Tuncel’le kahve içtiklerini söyleyen Sırrı Sakık, “Valla biz buradayız, bekleriz, gelen giden yok” dedi.
*
Emine Ayna’nın görüldüğü yerde yakalanacağı haberini duyuran Show
Haber, aynı anda alt yazı geçiyordu ki, Emine Ayna canlı yayına çıkacaktı, azz sonra... Nitekim, Emine Ayna’nın görüldüğü yerde yakalanacağını duyuran haber
biter bitmez, Emine Ayna parti binasının önünden canlı yayına çıktı, böyle rezalet görmediğini anlattı.
*
Ki, o sırada, görüldüğü yerde yakalanacağı duyurulan Selahattin Demirtaş, Kanal D’de canlı yayındaydı... Hukukçu olarak hukuk adına utandığını söyledi.
*
Görüldükleri yerde yakalanmak üzere aranan DTP’liler, baktılar ki, tek tek görülemiyorlar, çıkıp topluca TBMM’ye geldiler iyi mi... Hatta, adalete yardımcı olmak maksadıyla, yanlarında kelepçe bile getirdiler! E sağa bak DTP’li, sola bak DTP’li, gördükleri yerde yakalayacak olan polisler n’aapsınlar, kafalarını havaya çevirip, TBMM’nin tavanına asılan toplara bakmaya başladılar... Ki, yasaları yapan milletvekillerimizi temsil ediyormuş o toplar.
*
- Dokunsak...
- Bize de dokunurlar.
- Görünülmezlik verelim.
- Ha yaşa be!
- Şeffaflığın gereği zaten.
*
Sırf bu ucubeliği ortaya koydukları için
bile tebrik etmek gerekiyor DTP’lileri.
*
2009 bitti, 2010.
Karargâhtaki arama iki senedir devam ediyor bu arada... Ki, yakalasınlar.