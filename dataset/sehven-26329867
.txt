Tayyip Erdoğan tarafından Zekeriya Öz’e tahsis edilen Mercedes makam aracı geri alınmıştı, o Mercedes’in kime tahsis edileceği belli oldu... (Söz konusu satırlar sehven yazılmıştır, pardon, baskıya girmeden geri alınması için işlem başlatıldığı kamuoyunun bilgisine sunulur.)
*
Savcıların illa birini çağırması gerekiyorsa, paraları sıfırla’yı çağırması gerekmiyor mu? (Söz konusu satırlar sehven yazılmıştır, affedersiniz, baskıya girmeden geri alınması için işlem başlatıldığı kamuoyunun bilgisine sunulur.)
*
Ebru Gündeş’in kocasına dokunan savcılar, anında sürüldü, darbeci, çeteci, haşhaşi ilan edildi. Suriye’ye giden silah dolu tır’lara dokunan savcılar, anında sürüldü, vatan haini, casus, düşman ilan edildi. Keriz Feneri’ne dokunan savcılar, anında görevden alındı, yargılandılar, nerdeyse hapse tıkılacaklardı. Kılıçdaroğlu’na dokunan savcı, başsavcı yapılırsa şaşma... (Söz konusu satırlar sehven yazılmıştır, çok özür dileriz, baskıya girmeden geri alınması için işlem başlatıldığı kamuoyunun bilgisine sunulur.)
*
Kılıçdaroğlu’nun kafasına ayakkabı kutusu fırlatıldı, suratına yumruk atıldı, şimdi de millete hakaret etti diye savcılığa çağırıldı. Milletin a..ına koyacağız diyen müteahhide yeni ihale verildi, üstüne vergi borcu silindi, o silinen vergi borcuyla kendine yeni uçak aldı. Adam koyuyor ama, çalışıyor azizim... (Söz konusu satırlar sehven yazılmıştır, yanlışlıkla elimizden kaçtı, baskıya girmeden geri alınması için işlem başlatıldığı kamuoyunun bilgisine sunulur.)
*
Aslen papaz olan Almanya Cumhurbaşkanı’nın, Türkiye’de papazı bulduğu ve misyoner faaliyetinde bulunduğu gerekçesiyle savcılık tarafından ifadeye çağırıldığı açıklandı... (Söz konusu satırlar sehven yazılmıştır, dalgınlığımıza denk geldi, baskıya girmeden geri alınması için işlem başlatıldığı kamuoyunun bilgisine sunulur.)
-------------------------------------------------------------
NOT...
Söz konusu satırlar sehven baskıya yetişmiştir, hakikaten bilmeyerek oldu yani, hakkınızda işlem yapılmaması için mümkünse okunmaması, sehven okunduysa bile derhal unutulması kamuoyunun bilgisine sunulur.