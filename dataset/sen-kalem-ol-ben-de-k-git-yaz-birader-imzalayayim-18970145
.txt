*

Ha bu da madalya olsun...

Adam gibi adam’a.

*

Kıllanıyorlardı nicedir...

Ses yasağı yüzünden konserini
yarıda kesmek zorunda kalınca,
dellenip, “mekân benim olsa, denizden gelip ses ölçenleri
denize atardım” demesini fırsat bildiler. Davayı yapıştırdılar.

*

“Sanatçık” olmadı çünkü o.

Sanatçı olmakta ısrar ediyor.

*

“Sanatla uğraşan insan, dalkavuk olmamalı” diyor. Kula kulluk edeni, ülkesinin işgal edilmesini umursamayanı, bağımsızlığın kıymetini bilmeyeni “sığır”a benzetiyor.

*

“Mustafa Kemal’i sevmeyenle ahbaplık etmem” diyor. “Neymiş, bazıları Anıtkabir’i ziyaret etmiyormuş, aman etmesinler, onlar girerse Anıtkabir’i dezenfekte etmek lazım” diyor.

*

“Türküleri gibi asil Anadolu insanını kullanan, ırkçı, dinci faşistler beni dinlemesin” diyor. “Yere tüküren, kadın döven, ambulans geçerken tüyleri diken diken olmayan, dinlemesin.”

*

Saraylara yılışmıyor.

*

Mertçe söylüyor. Söylemediği sözleri, sanki söylemiş gibi yazıyor tetikçiler... İftira atıyorlar. Hedef haline getiriyorlar. Gülüyor... “Kayanın arkasına saklanıp ateş edercesine” diyor.

*

Pes etmek yok kitabında.
“Karamsar olmayın, çok kalabalığız, bu tipler çürüyen
diş kadar kısa ömürlü” diyor.

*

Parayla satın alamıyorlar onu... “Al şu balyaları, reklamımızda oyna” dediler, “yürüyün anca gidersiniz” dedi. Yunus Emre’nin “paylaştığın senindir, biriktirdiğin değil” felsefesiyle yaşıyor. Babasını kaybetmiş 50 yetim çocuğu okutuyor. “Babaları yoksa, amcaları olurum” diyor.

*

Sen kalem ol
ben de kâğıt
yaz beni yarim yarim
çiz beni yarim yarim
çöz beni yarim diyor
off diyor offf.

*

E hapis istenir tabii ona... Ha bu dava da madalya olsun adam gibi adam’a.