İşçi sendikası başkanı, akil adam.
*
Az bile dövüyorlar bu işçiyi.
*
KESK Başkanı akil mi? Akil.
Hak-İş Başkanı akil mi? Akil.
Türk-İş Başkanı? O da akil.
*
Bu akil arkadaşlar... Şehir şehir dolaşıp, hükümetimizin ne kadar “barışsever” olduğunu, memlekete “huzur” gelmesi için nasıl da çırpındığını anlatıyorlar mı? Anlatıyorlar. Aynı hükümetimiz, işçilerin kafasına cop vurup, gözüne biber gazı sıkıp, tazyikli suyla yerlerde sürüklüyor mu? Sürüklüyor.
*
Bu akil arkadaşların gönüllü avukatlığını yaptığı hükümetimiz “Kandil’e Kalaşnikof’la çıkış” yapılmasını sağlıyor mu? Sağlıyor.
Aynı hükümetimiz, senin “Taksim’e çiçekle giriş” yapmanı engelliyor mu? Engelliyor.
*
Bu akil arkadaşların kuryeliğini yaptığı hükümetimiz, aktivist’lerin burnu bile kanamasın diye, valilere emir verdirip askerleri geri çekiyor mu? Çekiyor. Aynı hükümetimiz, valiye emir verdirip, ağzını burnunu kırsınlar diye, senin üstüne polis ordusu sürüyor mu? Sürüyor.
*
İşçi Partisi’nin genel başkanı, beşinci senedir İşçi Bayramı’nda hapisteyken... İşçi Partisi’nin gençleri, akil adam toplantılarının önünde protesto gösterisi yaparken... Sendikacı akil arkadaşlar, hükümetimiz tarafından adeta pamuklara sarılıyor, VIP salonlarında ağırlanıyor mu? Ağırlanıyor.
*
Bu akil arkadaşlar, hükümetimiz sayesinde olağanüstü hal’in sona erdiğini, bahar bayramının geldiğini müjdelerken... Hükümetimiz sayesinde işçi bayramında İstanbul’a sıkıyönetim geldi mi? Geldi.
*
Peki, kim seçti kardeşim bu akil’leri sendika başkanı olarak? İşçi seçti.
*
E müstahak sendikasıdır.
Helikopterden kafana kafana gaz bombası atmazlarsa hatırım kalır.