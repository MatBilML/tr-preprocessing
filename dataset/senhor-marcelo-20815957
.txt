*
Sevgili Marselo...
Ayıptır bu yaptığınız!
*
“Hayrola Yılmazcım” dersen... Karayolları Genel Müdürümüzün açıklamasından haberin yok mu kardeşim? “Los adiyos vınn turizmos, İstanbullular rahat ediyos” dedi... “Tatil imkânı olanlar İstanbul’u terk ederse, İstanbullular rahat eder” yani.
*
Bak, bizim Büyükşehir Belediye Başkanımız, sırf İstanbullular rahat etsin diye, İstanbul’u terk edip, senin memlekete gitti. Koskoca Başbakanımız bile, teee Los Cabos’a gitti, Meksika’ya... Ordan da apar topar İstanbul’a dönmek yerine, Brezilya’ya geçti.
*
Senin Alex de Souza hâlâ İstanbul trafiğinde dolaşıyor!
*
Biz sizin kuru kalabalığınızı çekmek zorunda mıyız birader?
*
(Üstelik, bir değil, iki değil, hep böyle... Sen hatırlamazsın, henüz buraya tayin olmamıştın, İstanbul’u sel götürmüştü, ahali oturma odasında kayıkla geziyordu, bizim Büyükşehir Belediye Başkanımız, gene senin memleketteyken, bu senin Alex de Souza gene İstanbul’daydı.)
*
(Ben gayet iyi hatırlıyorum, çünkü, atv haber’in başındaydım, İstanbullular merakta kalmasın diye, Büyükşehir Belediye Başkanımızın bulunduğu Rio’nun hava durumunu yayınlamıştım... Yakın ilgime teşekkür mahiyetinde patronun evini yıkmışlardı dozerle.)
*
Bu arada... Duydum ki, sekiz şehit’imizle ilgili olarak üzüntülerini dile getirmişsin, saldırıyı filan kınamışsın. Geçen ay da, Konya’ya gidip, yürüyüşe katılmış, “ne mutlu Türk’üm diyene” sloganlarına eşlik etmiştin. Sana ne güzel abicim? Mehmet Aurello musun sen?
*
Bak, bizim Konya mebusu Dışişleri Bakanımız’ın bakanlığı, tam da sekiz şehit’i verdiğimiz günün gecesinde, saat 22.52’de, Dışişleri Bakanlığı Nöbetçi Memurluğu tarafından “Nijerya’nın kuzeyindeki Kaduna ve Zaira şehirlerindeki kiliselere yönelik saldırıları kınayan” açıklama yaptı, “Nijerya halkına taziyelerini” sunup, “yaralılara acil şifalar” diledi.
*
Türk’ü Mürk’ü bırak da, duyarlı ol biraz Nijerya’nın kiliselerine...

Ne biçim Katoliksin?
*
Dolayısıyla Marselocuğum...

En başta Alex, köprü trafiğini mahveden Brezilya’yı kınıyorum.

Pele’yi tenzih ediyorum.

Yengeye selamlar.

Yılmaz