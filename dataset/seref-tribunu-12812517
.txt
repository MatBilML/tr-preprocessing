*
Cumhurbaşkanımızın, memlekete zararlı olduğu için iki defa partisi kapatıldı, son partisi laiklik karşıtı fiillerin odağı ilan edildi, kendisinin kayıp trilyon davasından yargılanıp yargılanmayacağı tartışılıyor... Başbakanımızın, memlekete zararlı olduğu için iki defa partisi kapatıldı, kendisi hapse atıldı, siyaset yasağı getirildi, en son kurduğu partisi laiklik karşıtı fiillerin odağı ilan edildi, hazine yardımı geri alındı... Genelkurmay Başkanımızın, darbeci olup olmadığı tartışılıyor... CHP liderimizin, memlekete zararlı olduğu için partisi kapatıldı, kendisi Zincirbozan’a kondu, son partisi için hazine yardımında yolsuzluk yaptığı iddiasıyla suç duyurusunda bulunuldu, başbakanımız tarafından mahkemeye verildi... MHP liderimiz, memlekete zararlı olduğu için partisi kapatıldı, hükümetimizin yıkım projesi uyguladığını söylediği için başbakanımız tarafından mahkemeye verildi... DTP’lilerimizin, memlekete zararlı olduğu için sayısını unuttuğum defa partileri kapatıldı, şu anda hemen hepsi hakkında fezleke var, bazıları hakkında hapis cezası çıktı, son partilerinin kapatma davası devam ediyor... TBMM Başkanımızın, memlekete zararlı olduğu için iki defa partisi kapatıldı, son partisinin laiklik karşıtı fiillerin odağı olduğu açıklandı... Anayasa Mahkemesi Başkanımız, iktidar partimizin laiklik karşıtı fiillerin odağı olduğunu ilan etti, hazine yardımını kesti, CHP’miz hakkında suç duyurusunda bulundu, DTP’mizin kapatılıp kapatılmayacağı davasına bakıyor, üstelik kendisi hukukçu değil... Anayasa Mahkemesi Başkanvekilimizin eşi, Ergenekon’dan yargılanıyor... Yargıtay Cumhuriyet Başsavcımız desen, iktidar partimizin ve DTP’mizin memlekete zararlı olduğu iddiasıyla dava açtı... Danıştay Başkanımız, kendisini vurdular, arkadaşları öldürüldü... 550 milletvekilimiz var, 409 tane dokunulmazlığı kaldırılsın dosyası var, biri Adalet Bakanımız... Söz konusu protokolün iştirak ettiği tören, Ankara’da yapıldı, Belediye Başkanımız çeşitli sebeplerden yargıya intikal etmiş vaziyette.
*
Bu yazıyı bitirince Cumhuriyet meyhanesine gideceğim kutlama için...
Hadi şeref’inize!