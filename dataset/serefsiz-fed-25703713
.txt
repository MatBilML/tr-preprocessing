*
Başbakanımız, içişleri bakanımız ve tarım bakanımızla birlikte, pastane açılışı yaptı, kurdeleyi kestikten sonra pastaneyi gezen başbakanımıza, pastanenin maskotu olan papağan’ın selamünaleyküm dediğini söylediler, başbakanımız papağana selamünaleyküm dedirtmeye çalıştı, papağan konuşmadı.
*
Sağlık bakanımız, market açılışı yaptı.
*
Kalkınma bakanımız, halı saha açılışı yaptı, tesisi görünce halkımız adına iftihar ettim, bu biraz da Türkiye’nin geldiği noktayı gösteriyor dedi.
*
İskenderun’da peş peşe dev tesislerin açılışını yapan adalet bakanımız, ilk olarak kermes açılışı yaptı, İskenderun müftüsünün okuduğu duanın ardından, üç katlı döner salonunun açılışını yapan adalet bakanımız, protokolle birlikte döner yiyip, erkek giyim mağazasının açılışını yaptı, tesis maratonunun son durağı, ya Allah bismillah diyerek kurdelesini kestiği, lokumcu dükkânının açılış töreniydi. Adalet bakanımız, ertesi gün de, unlu mamuller dükkânı açılışı yaptı.
*
Çalışma bakanımızla tarım bakanımız, kebapçı-kaburgacı açılışı yaptı, kurdeleyi keserken günün mana ve önemine binaen konuşma yapan tarım bakanımız, lezzet coğrafyasında yaşıyoruz dedi. Tesadüf aynı gün... Aile ve sosyal politikalar bakanımız, Halil usta kebap salonunun açılışını yaptı.
*
Spor bakanımız, halı mağazası açılışı yaptı, görkemli törene, Antalya valisi, Antalya emniyet müdürü, Kemer kaymakamı, Kemer ilçe emniyet müdürü, Kemer ilçe jandarma komutanı da katıldı.
*
AKP Gümüşhane milletvekili fırın açılışı yaptı, kurdele kesme törenine garnizon komutanı katıldı. AKP Çorum milletvekili, Kuran kursu açılışı yaptı. AKP Mersin milletvekili, market açılışı yaptı. AKP İstanbul milletvekili, lokanta açılışı yaptı. AKP Aydın milletvekili, güzellik merkezi açılışı yaptı. AKP Trabzon milletvekili, outlet mağazası açılışı yaptı.

*
Isparta valisi, özel uçakta Kayseri’ye gitti, Kayseri valisiyle birlikte kuaför açılışı yaptılar. Çorum valisi, Afyon valisi, Çankırı valisi, market açılışı yaptılar, kurdeleyi üçü birden kesti. Osmaniye valisi, pastane açılışı yaparken, Manisa valisi, şalgam suyu dükkânı açılışı yaptı. Nevşehir valisi, umumi tuvalet açılışı yaptı; tuvaletin kurdelesini kesen vali, tuvaletleri gezdi, lavaboları inceledi.
*
Afyon Valisi kurdeleli kokteylli tören düzenledi, 6’ncı icra dairesinin açılışını yaptı. Yani bi havayi fişek fırlatmadığı kaldı. AKP iktidara geldiği zaman, Afyon’da sadece iki icra dairesi vardı.
*
Orman ve su işleri bakanımız, cami açılışı yaptı.
*
Çevre ve şehircilik bakanımız, Ali usta köfte-et-tavuk-balık lokanta tesisinin açılışını yaptı. Lokantadan sonra dinlenme tesisi açılışı yapan bakanımıza, Kâbe maketi hediye edildi.
*
Başbakan yardımcımız Bülent Arınç, pastane açılışı yaptı, pastane açılış törenine çok sayıda milletvekilinin yanı sıra, Bursa valisi de katıldı.
*
Ekonomi bakanımız, beyaz eşya mağazası açılışı yaptı.
*
İçişleri bakanımız kafe açılışı yaptı, Türk kahvesiyle birlikte neskafenin 80 yıl hatırı olacağını söyledi, kimse gülmedi, açılış törenini takip eden gazetecilere, sayın bakanımızın espri yaptığı ifade edildi.
*
Gümrük ve ticaret bakanımız, içişleri bakanımızla birlikte türbe açılışı yaptı, ahaliye aşure dağıtıldı.
*
Başbakanımız otopark açılışı yaptı.
*
E bu kadar dev tesisler açılıyorken, nasıl oluyor da paramız değer kaybediyor, dolar yükseliyor, hakikaten anlaşılır gibi değil yani...
Hep bu şerefsiz FED yüzünden. Komplo kuruyorlar asrın başbakanımıza.