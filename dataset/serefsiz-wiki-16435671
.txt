*
Kırgızistan’da... Ertesi gün, Kırgızistan Devlet Başkanı’yla randevusu var. Brifing almak için İngiliz işadamlarıyla kahvaltı ediyor, masada İngiltere’nin Bişkek Büyükelçisi ile ABD’nin Bişkek Büyükelçisi var. ABD Büyükelçisi, konuşulanları kripto ile Washington’a geçiyor.
*
Wiki ampul gibi yayınladı!
Okuyoruz...
*
Gaz işi yapan İngiliz işadamı, Kırgızistan’da yabancı yatırımcılara vergi uygulandığını belirterek, bunun “insan haklarına aykırı” olduğunu söylüyor!
*
Madenci bir işadamı, 90’lı yıllarda Batılı işadamlarının Kırgızları tufaya getirdiğini, adil olmayan, hatta zorla, tehditle anlaşmalar imzalatıldığını, bunun da yurtsever Kırgızları rahatsız ettiğini hatırlatıyor. Prens Andrew, “anlaşma anlaşmadır” diyor!
*
Bir işadamı “devlet başkanının oğluna avanta vermeyen, bu ülkede iş yapamaz” diyor. Bir başka işadamı, “eskiden Akayev’in oğluna avanta veriyorduk, şimdi Bakiyev’in oğluna avanta veriyoruz, değişen bi şey yok” diyor. Prens kahkaha atıyor, “Tıpkı Fransa gibi” diyor!
*
Prens, ABD Büyükelçisi’ne dönüyor, “sizin yatırımlar ne âlemde peki?” diye soruyor, ABD Büyükelçisi, “hükümetin bakanları çalabildiğin kadar çal zihniyetinde” diyor!
*
Yarınki resmi görüşmede “ekonomik istikrar çağrısı yapması”nı istiyorlar Prens’ten!
*
Prens de, “yolsuzluk konusunda biz ne yapabiliriz ki?” diye sorup, cevabı da kendisi veriyor: “Rüşvet kültürü hastalık gibi bi şey, hasta olan iyileşmek istemiyorsa, elden ne gelir, kim ne yapabilir!”
*
Rüşvet doktoru Prens, kendi ülkesinden örnek veriyor, Suudilere rüşvet yediren İngiliz uçak şirketine İngiltere’de soruşturma açıldığını hatırlatarak, soruşturma açan İngiltere Dolandırıcılık Dairesi’nin “ahmak” olduğunu söylüyor!
*
Yolsuzluk haberlerini ha bire manşete çıkaran Guardian Gazetesi’nin de “burnunu her şeye sokan gereksiz adamlar” olduğunu belirtip, ticaret hayatını engellediklerini söylüyor!
*
Wiki ampul gibi yayınladı...
*
Demek ki neymiş?
*
Yabancıya vergi, insan haklarına aykırıymış... El âlemin ülkesinde zorla, tehditle, rüşvetle anlaşma yapmak, mubahmış... Hükümetlerin çalabildiği kadar çalabilmesi için ekonomik istikrar çağrısı yapmak gerekiyormuş... Yolsuzlukla mücadele edenler ahmak... Yolsuzlukları manşet yapan gazeteciler ise, ticareti engelleyen vatan hainleriymiş bi nevi.
*
Şerefsiz bu Wiki.
Hep İsrail’in işi.