Suçlulara karşı en büyük yardımcımız, teknoloji dedi. Kamera sistemi, suçluların yakalanması için hayati fonksiyon görüyor dedi. Başbakan’ın konuşması sırasında öğle ezanı okunmaya başlayınca, Başbakan konuşmasına ezan arası verdi. Ezandan sonra konuşmasına devam eden Başbakan, çetelerle mücadelede kamera sistemi çok etkili dedi.

*

Ethem Sarısülük’ün vurulma anı, dava dosyasına girdi. Polisin ateş ettiği sırada, Ethem yere düşünce, Mobese’nin yönü değiştiriliyor, havadaki bulutları çekiyor.

*

Ali İsmail Korkmaz’ın polis tarafından dövüle dövüle öldürüldüğü semtte, yedi adet Mobese vardı, görüntü yoktu, toma su sıktı, kameralar bozulmuş dediler.

*

Mehmet Ayvalıtaş otomobille ezildi, polis zabıt tuttu, olayın görüntüsü yok dedi, dokuz ay sonra kayıtlar ortaya çıktı, Mobese saniye saniye her şeyi görmüştü.

*

Ahmet Atakan’ı çatıda gaz fişeğiyle vurdular. İmkânsız denildi. Mobese’ye bakıldı ki... Ahmet baygın halde, hiç çırpınmadan, hareketsiz şekilde çatıdan düşüyordu.

*

Komiser Mustafa Sarı, alt geçit inşaatından düşerek şehit oldu. Öldürüldü dediler. İttirildi dediler. Zihinler bulandı. Acaba doğru mu söylüyorlardı? Öğrenmenin tek yolu vardı. Mobese kameraları her zaman olduğu gibi, gene gerçeği yakalamıştı.

*

Abdullah Cömert’i öldürdüler. Ne malum öldürüldüğü dediler. O sırada orda mıydınız, gözünüzle gördünüz mü öldürüldüğünü dediler. Orda değildik elbette... Ama, Mobese kameraları ordaydı. Gaz fişeğiyle nasıl öldürüldüğünü gördük.

*

Benim başörtülü bacıma saldırdılar... Üstleri çıplak, deri eldivenli, kafaları bandanalı adamlar, güpegündüz, altı aylık bebeği bebek arabasından alıp, kahkaha atarak salladılar, fırlattılar, başörtülü kadının kafasına cinsel organlarını sürttüler, başörtüsüne işediler, küfrettiler, başörtülü kadını yerlerde tekmelediler, kadıncağız bayıldı dediler. Evet, bu vahşetin görüntülerini seyrettim diyen gazeteciler oldu. Evet, kadıncağızın vücudundaki morlukları gördüm diyen gazeteciler oldu. Barbarlığın tanığıyım diyen gazeteciler oldu. Dokuz ay sonra, Mobese kayıtları ortaya çıktı. Hepsi yalan, Mobese gerçekti.

*

Ve, eylül ayında yayınlanan bir haber... Gezi eylemleri nedeniyle Başbakan Erdoğan’ın Üsküdar Kısıklı’daki evinde güvenlik önlemleri arttırıldı, güzergâhı üzerindeki Mobese kameraları çoğaltıldı.

*

Dolayısıyla, montajmış dublajmış, hikâye anlatmayı bırakın kardeşim... 17 Aralık günü Kısıklı’da kayıt yapan Mobese’leri yayınlayın. Malum telefondan sonra nasıl bir trafik olmuş, hava karardıktan sonra neler yaşanmış, enişte, amca, kız kardeş, hangi plakalarla kim gelmiş, kim gitmiş... Kim Hanya’da kim Konya’da görelim.