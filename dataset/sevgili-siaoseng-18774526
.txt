*
Sevgili Şiao, hatırlarsın...
Beibei
Jingjing
Huanhuan
Yingying
Nini
Pekin olimpiyatının maskotlarıydı onlar; balık, panda, antilop, kırlangıç ve alev... Denizi, ormanı, toprağı, gökyüzünü ve olimpiyat meşalesini sembolize ediyorlardı. Aynı zamanda... Çin kültüründe “balık” bereketi, zarafeti; “panda” özgüveni, iyimserliği; “antilop” sürati, sağlığı; “kırlangıç” özgürlüğü, dostluğu; “ateş” ise samimiyeti, coşkuyu temsil ediyordu.
*
İsimleri enteresandı. Çince bilmeyen dünya çocuklarının ilgisini çeksin, kolayca akıllarında kalsın diye, tek heceli kelimeleri iki kez tekrar ederek söylüyordunuz...
Ve, bu nakaratlı heceleri tek tek yan
yana dizdiğinizde, ortaya şu cümle çıkıyordu: Bei Jing Huan Ying Ni.
*
Yani?
Pekin’e hoş geldiniz!
*
Gergin bakışlı, standart suratlı tiplersiniz ama... Muzip muzip gülümseyerek, dünya çocuklarına verdiğiniz sürpriz mesajdaki “zeka”ya hakikaten şapka çıkarmıştık.
*
Maskot sanmıştık... Halbuki, dünyaya ni’çin tur bindirdiğinizi anlatıyorlardı.
*
Aslında, biz de bi zamanlar böyle, sevimli maskotla başlardık eğitime...
Cin Ali’miz vardı. Çöp çocuk... Gövdesi, kolay çizelim diye çizgiden ibaretti. Maceralarını takip eder, eğlene eğlene okumayı sökerdik. Haşarı, yerinde duramayan... Sorgulayan, araştıran bi çocuktu. Okumayı öğretir, arkadaşlığı, hayvanları, doğayı sevdirirdi. Kırlara gider, okula gider, hayvanat bahçesine gider, tatile giderdi ama... Lakabı cin olmasına rağmen, dini mevzulara hiç girmez, camiye gitmezdi mesela... E layığını
buldu. 2005’te müfredattan çıkarıldı.
*
Çünkü, vizyonumuz değişmişti...
Çizgi kahramanlarla olmazdı, ciddi işti.
Başbakanımız bizzat eline tebeşir aldı.
Geçti karatahtanın önüne...
Milli Eğitim’in sembollerini yazdı:
Oku
Düşün
Uygula
Neticelendir.
*
Baş harflerini diz...
ODUN
*
Ve, bu vizyonla...
Dün okullarımız açıldı.
Tebeşir Çin malı.
Kalem, kalemtıraş, silgi...
Defter Çin malı.
Matara Çin malı.
Abaküs, kalem kutusu, kuru-sulu-pastel boya, beslenme çantası, yapıştırıcı, mürekkep, karatahta, sınıf duvarlarına asılan harita, termometre, kâğıt, karton, dosya, kravat, her 10 okul çantasının 9’u... Korkma sönmez bu şafaklarda filan, Türk bayrağı ithal ediyoruz Çin’den.
*
Dolayısıyla Şiaocuğum... Senden ricam, bi tane “Çin Ali” icat edin de, odun’su eğitimimiz eksik kalmasın kardeşim.
Yılmaz