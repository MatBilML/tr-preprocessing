*
“Ultrason” kod adlı gizli tanığın ifadesiyle harekete geçen savcılık, sezaryen’le dünyaya getirilen bebişlere el koydu, kuvözler mühürlendi; suni sancı veren hemşirelere işkenceden dava açıldı..
*
Doğumevi kapısında dokuz doğururken, şüpheli hareketleri üzerine tutuklanan baba adayının cebinden prezervatif paketi çıktı; Uludere bombalarıyla prezervatiflerin seri numaraları aynı...
*
“Prematüre bir dost” imzalı ihbar  mektubunda gönderilen krokiyle, Bebek semtindeki bi eczanenin bahçesinde kazı yapıldı; toprağa gömülü halde spiral ve doğum kontrol hapları ele geçirildi...�
*
Flaş flaş flaş...
Patlamaya hazır tüp bebek bulundu!
*
WikiLeaks’e sızan belgelere göre, dış gebelikte görülen artışın, dış mihrakların işi olduğu ortaya çıktı sayın seyirciler...
*
Ünlü jinekoloğun evinde yapılan aramada Dünya Sağlık “Örgütü”nün, muayenehanesinde yapılan aramada Nüfus Planlama “Teşkilatı”nın şemaları ele geçirildi. Hem örgütçü, hem teşkilatçı olan jinekoloğun, Profesör Haberal’ın talimatlarıyla hareket ettiği anlaşıldı...
*
Epidural filan gibi “belden aşağı” ayıp kelimelerle konuşurken telekulağa yakalanan ebeler, meslekten atıldı...
*
“Anne sütü, psikolojik süt’ten faydalıdır” pankartıyla yürüyüş yapan kadınlar “yalancı gebelik”ten mahkemeye sevk edildi...
*
Neslimizi kurutmaya çalışanların liselerdeki uzantıları, mastürbasyon yaptıkları iddiasıyla gözaltına alındı...
*
Yazılı açıklamayla, 9 ay 10 gün’den önce doğanların bedelli’den yararlanamayacağını duyuran Genelkurmay, suda doğum yapanların bahriyeli olacağı ise külliyen yalan dedi...
*
Sağlık reformu genelgesiyle, hamilelerin sigaraya ve içkiye aşermesi yasaklandı...
*
Arka camına “baby on board” yapıştıran araçların trafikten men edileceği, “en az üç” yapıştırmasının zorunlu olacağı açıklandı sayın seyirciler...