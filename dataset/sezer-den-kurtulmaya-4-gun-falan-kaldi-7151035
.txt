Halı.

Kilim.

Kalem seti.

Gümüş tepsi.

Takı.

Şifoniyer.

Kaftan.

Vazo.

Madalyon.

Heykel.

Biblo.

Tablo.

*

Hepsini bırakmış Ahmet Necdet Sezer... Kendisine verilen 1243 parça hediyenin, 1243’ünü de bırakmış...

Götürmemiş.

*

Bu benim cumhurbaşkanım olamaz...

*

Zaten, kırmızı ışıkta durmasından belliydi... Kimse durmuyor ki, o niye duruyor?

İsveç mi burası?

*

Bakıyorum gazetelere... 94 parça gümüş, 22 vazo, 9 takı, 27 hatıra para, 4 tabanca, 83 parça değerli süs eşyası, 55 tablo, 86 porselen, 7 madalyon, 4 saat... İnsanın içi gidiyor!

Al, götür di mi...

Bırakmış, gidiyor.

*

Üstelik, liste eksik...

Kendisine tahsis edilen "kafana göre harca" denilen ödeneği de harcamadı.

Hediyeleri bıraktığı gibi...

Papelleri de bıraktı.

46 trilyon liracık!

Ye, yemedi... Gez, gezmedi.

O zaman bırak biz yiyelim...

Ona da izin vermedi.

"Yetim hakkıdır" dedi, görevi boyunca tasarruf ettiği 46 trilyonu, Maliye’ye iade etti...

Kemal Abi’ye.

*

Çocukları hálá memur... First Lady desen... Bi Atıl Kutoğlu’nu bile tanımıyor... Belediyeler, bizim paramızla simitçilere Cemil İpekçi’den köstüm hazırlattı; o hálá kendi cebinden giyiniyor.

*

Aşçıyı, garsonu azalttı. "Suyla çalışmıyor bunlar" dedi, 14 makam aracını geri verdi. Okluk’taki yazlık köşke hiç gitmedi. Oğlunu evlendirdi, elektrik parasına kadar cebinden ödedi. Eşi düştü, bileğini kırdı; hastaneye sivil araçla götürdü, röntgen için kuyruğa girdi, sıra bekledi. Annesi vefat etti, gene sivil plakayla gitti; flap flap flap, fors yapmadı... Resmi yemekler hariç, kimseye davet vermedi. Mutfakta yerli ürün kullandırttı.

Şatafattan uzak durdu.

*

Yeminini tuttu...

Hukuku üstün kıldı.

E haliyle...

Sevilmedi. Sevilmez.