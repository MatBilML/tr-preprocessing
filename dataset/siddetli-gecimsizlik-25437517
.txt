Boşandığı eşini otomobiliyle ezip, kaçtı. Ayrıldığı eşinin apartmanına ses bombası attı. Boşandığı eşini kaçırıp, arkadaşlarıyla birlikte tecavüz etti. Ayrıldığı eşini testereyle doğrayıp, buzdolabında sakladı. Boşandığı eşinin başından aşağı kaynar su döktü. Ayrıldığı eşinin suratına kezzap attı. Boşandığı eşinin burnunu falçatayla kesti. Ayrıldığı eşini yatağa bağlayıp, cinsel organına elektrik verdi. Boşandığı eşini sürükleye sürükleye uçurumdan attı. Ayrıldığı eşini, kaynanasını, kayınpederini kurşuna dizdi, bacanağına telefon etti, gelin cenazelerinizi alın dedi.
*
Sevişerek evlenmişlerdi.
*
Ve, hükümet tarafı diyor ki, “ahlaksızlar, şerefsizler, alçaklar, kirli ittifak, kökü dışarda, karanlık odak, çete, şebeke, hain, tezgâh, komplo, ajan, orduya kumpas kurdular, hem dindarım diyeceksin hem de gözünü kırpmadan masum insanlara iftira atacaksın, yazıklar olsun, hastalıklı anlayış, sıkıysa isim versin, bizim Allahımız var, Allah bize yeterrr, elini kırarız, inine gireceğiz, inine...”
*
Cemaat tarafı diyor ki, “haddini bileceksin, asimetrik saldırgan, diş gösteriyorlar, salya atıyorlar, haramiliği Allah biliyor, rüşveti Allah biliyor, hırsızlığı Allah biliyor, Allah onları yerin dibine batırsın, evlerine ateş salsın, yuvalarını yıksın, in’lere sığınmış goriller maymunlar gibi gören partallaşmış düşüncedir, seviyesiz, bunlarla hiçbir eğri düzeltilemez...”
*
Üçüncü sayfa haberlerine benzedi memleket... Sayfanın en tepesine bakıyorsun, ne kadar dini bütün olduğumuzu gösterircesine, ikindi, yatsı, imsak, saniye saniye namaz vakitleri var.
Hemen altındaki manşetleri okuyorsun... Kendini hukuk’un yerine, polisin savcının hâkimin, hatta cellat’ın yerine koyan tiplerin işlediği ürpertici suçlar, korkunç itiraflar, vahşi sonuçlar.