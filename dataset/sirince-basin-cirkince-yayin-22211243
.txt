Şirince’nin 21 Aralık’ta bomboş kalacağını tahmin etmiş miydiniz?
*
Ne yazmıştı gazetelerimiz...
“Rezervasyonlar doldu.”
“100 bin kişi bekleniyor.”
“Tom Cruise yer ayırttı.”
“İki gemi Amerikalı geliyor.”
Televizyonlarımız ne demişti...
“Pansiyonlarda oda kalmadı.”
“Çadırlar kuruluyor.”
“İğne atsanız yere düşmüyor.”
“Japon prensesi geliyor.”
“Yabancılar karavanlarla akın etti, tarlalara parkediyorlar.”
*
Netice?
Kahvaltıya gelen üç beş kişi.
Gerisi gazeteci.
*
Bu durum...
Türk basını’nın yalan haberle nasıl kandırıldığının... Ve, kendisinin inandığı yalana, milleti de inandırmak için nasıl yalan söylediğinin kanıtıdır.
*
İddia ediyorum, bütün gazetelere, bütün televizyonlara sorun... “100 bin kişi bekleniyor, iki gemi dolusu Amerikalı geliyor, Japon prensesi yer ayırttı” bilgisinin kaynağı kim?
Cevap veremezler.
*
Çünkü...
Bir internet sitesi uydurur, öbür internet siteleri geri kalmamak için üstüne atlar, gazeteler internet sitelerinden alıntı yapar, televizyonlar gazeteleri referans gösterir, en başa döner, internet siteleri televizyonlarda yayınlanan haberin videosunu yayınlar, herkes birbirine atıfta bulunur, büyür büyür, kartopu yalanı çığ’a dönüşür.
*
Devlet bile inanır...
Bakın, inandılar.
Köyün nüfusundan fazla jandarma var şu anda Şirince’de, izdihama karşı nizam intizam sağlamak için kontrol noktaları oluşturdular, istihbaratçı sivil polis ekipleri gönderildi, UMKE konuşlandı, afet hali kurtarma ekipleri, ki, kıyamet koparsa kurtarsınlar, tam donanımlı seyyar hastane kuruldu, doktorlar, hemşireler nöbet tuttu, acil doğumlar için bebek yoğun bakım ünitesi bile var, dört ambulans geldi.
*
Tıpkı...
“Cami bombalayacaklar.”
“Suikast yapacaklar.”
“Casus subaylar.”
“Kroki bulundu.”
“İşte darbe planı” gibi yani.
*
Tek fark...
Şirince’nin şirin yalanlarını ilelebet sürdürmek mümkün değildi, 21 Aralık gecesi kılınan yatsı namazıyla beraber nihayete erdi. Bakalım, öbür yalanların mumu hangi yatsıda sönecek.
*
Ve, bakalım o zaman... Değerli basınımız, Şirince’de olduğu gibi yılışık yılışık “hay Allah, pardon” mu diyecek, yoksa, insan içine çıkamayıp, yer yarılsa da içine girsem mi diyecek.