Anca bugün
yazayım bari.

BDP’liler dedi ya...
“Vergi
vermeyiz” filan.
Kimisi haklı buluyor.
“Kürtlere
ayrımcılık” istiyor.
Kimisi itiraz ediyor.
“Türkler keriz mi?” diyor.

Benim önerim şu...

Muş, Sinop, Aksaray, Diyarbakır, Gümüşhane, Iğdır, Giresun, Burdur, Muğla, Eskişehir, Malatya, Afyon, Ordu, Hakkâri, Rize, Aydın, Mardin, Trabzon ve özellikle Şırnak.

Vergi vermesin!

Ne münasebet derseniz...
Ekonomimizin sorunu ne?
Üretmeden, tüketmek.
Gelirinden fazla, harcamak.

İstanbul mesela... Bu yılın ilk 5 ayında, 24 milyar dolarlık ihracat yaptı, buna mukabil, 50 milyar dolarlık ithalat yaptı. Ekonomiye en büyük katkıyı sağlamış gibi görünüyor ama, aslında, kazandığının iki katını harcayan, müsrif bi şehir İstanbul.

Ankara?
2 kazandı, 10 harcadı, 5 katı.
Türkiye rekoru kırdı!

İzmir 3 sattı, 4 aldı.
Gaziantep 1 sattı, 2 aldı.
Adana, ha keza.
Kocaeli, 5 milyar dolar ihracat yaptı, 12 milyar dolar ithalat yaptı, ne anladım ben bu işten?

Hani ya da benim Konyalım?
4 satmış, 5 almış.

Eşşeği boyar satar falan...
5 sattı Kayseri, 7 aldı.
Acaba eşek mi kalmadı?

En hazini... Bursa.
5 milyar dolar ihracat yaptı, 5 milyar 200 milyon dolar ithalat yaptı. Öbürleri zaten çoktan ayvayı yemişti ama, Türk sanayinin kalbi, cumhuriyet tarihimiz boyunca ilk kez eksiye düştü.

Koskoca...
Denizli, Manisa.
Mersin, Antalya.
Ikın sıkın, kafa kafaya.

Samsun’dan Isparta’ya.
Edirne’den Ağrı’ya.
Hepsi zararda.

“Vergi vermesin” diye sıraladığım şehirlerimiz ise, artıda... Kazandıklarından az harcadılar.

Hakkâri, Diyarbakır...
1 aldı, 2 sattı.
Aydın, Eskişehir, Afyon...
1 alıp, 3 sattı.
Ordu 1’e 4
Malatya 1’e 5
Trabzon 1’e 11
Rize 1’e 14
Şırnak’tan utanılması lazım...
1 aldı, 90 katını sattı.

Ha diyebilirsiniz ki, bu şehirler küçük... E Ankara da İstanbul’dan küçük, niye daha fazla içerde? Üstelik, Zonguldak, Bilecik, Bolu, Uşak, Karabük çok mu büyük? Niye eksideler?

Ha bu sefer de diyebilirsiniz ki, ihracat için ara mal ithal etmek zorundayız... İnek de mi ara mal? Et ithalatı yüzde 3 bin 600 arttı! Sadece 5 ayda, 1.5 milyar dolarlık altın ithal ettik, üstelik, kadeve’si sıfır... Porşeler, Renç’ler de mi ara mal şekerim? Mersedes’i alıp, doblo’ya takıp, Avrupa’ya mı satıyoruz? Çocuğuna aldığın, çocuğunun da ağzına soktuğu kanserojen Çin malı oyuncak’taki ithalat artışı bile roketlemişken, hangi ara maldan bahsediyorsun sen?

Özetle.
İlla vergi verilmeyecekse...
Irkçı laga lugaları boşverin.
Ayağını yorganına göre uzatıp, memlekete yük olmayan şehirler vergi vermesin kardeşim.