*

Beyin ödemli, kanama var.
Akciğerler yapışmış, iltihaplı.
Kalp ileri derecede yumuşamış.
Karaciğer büyümüş, sarımsı.
Böbrekler taşlaşmış.
Dalak küçülmüş, kurumuş.
Mide yeşil safra dolu.
Bağırsaklar sert, şiş.
Kaslar gevşek, erimiş.
Deride dökülme var.
Sırtta çürüme.

*

Otopsi raporu bu.

*

Açlık grevinde ölen birinin.

*

Güzel güzel kahvaltı ederken canınızı sıkmak istemem ama, başkentin göbeğinde, çoluğuyla çocuğuyla açlık grevi yapıyor Tekel işçileri... İktidar borazanı gazetelere tek tek baktım, yok... Çoğunun iç sayfalarında bile yok. Satır yer vermemişler. Televizyonlarında zaten yok.

*

İşçiler ölüme yattı...
Yalakalar salağa.

*

E merak ediyor insan...
Sansür heyetlerine özenip “Gazeteci katili Ağca’yı niye gösteriyorsunuz” diye hassasiyet gösteren halkımız, “Tekel işçilerini niye göstermiyorsunuz” diye “niye” merak etmiyor?

*

Bakın, dün itibariyle Hrant’ı Ertuğrul Özkök’ün öldürdüğünü öğrenmiş bulunuyoruz... Yoksa, Uğur Mumcu’yu da Tekel işçileri mi katletti acaba?
Onun için mi göstermiyorlar?