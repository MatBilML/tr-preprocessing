*

Ağlıyorlar şimdi.

*

Ben savcının yerinde olsam, fellik fellik şikáyete gelenlere sorarım...

- Nasıl aldın?

- Maketten.

- O elindeki ne?

- Maket.

- E güle güle otur kardeş... Aman bahçeyi fazla sulama da, kartonu bozulmasın!

*

Görülmemiş rezalet desem buna... Banker furyasında da görmüştük aynısını... Hiç unutmam, İzmir’de bir berbere veriyorlardı paraları, daha yüksek faiz ödüyor diye... Sonu, malum.

Ders almıyorsa bir millet...

Maketçi n’apsın?

*

Çok değil, geçen sene...

Atv Haber’in başındaydım, baktım ki ahali birbirini eziyor, "En önce ben alayım, kalmaz malmaz sonra" diye... Kamera gönderdim.

İki metreye iki metre bir masa, üzerinde kutu kutu maketler...

- Ne bu?

- Site.

- Bu?

- Spor sahası.

- Şurası?

- Alışveriş merkezi.

- Bu nazar boncuğu mu?

- Hayır, göl.

- Kaça?

- 700’den başlıyor...

*

700 dediği, milyar.

Maketten...

Muhabirimin asabı bozulmuştu da, mikrofonu oradan oraya çekerken, "gökdelen" denilen B Blok’u yıkmıştı yanlışlıkla... Çünkü Avrupa’da orta halli bir şato alıyorsun aynı fiyata, şato!

*

Meğer sonradan öğrendik ki, uyanık mobilyacılar işi gücü bırakmış, maket yetiştirmeye çalışıyor müteahhit firmalara... Apartman maketi 300 dolar, villa maketi 200 dolar, tenis kortu 100 dolar... Daha satılan bir daire yokken, maket sektörü 40 milyon dolarlık pazar haline gelmişti.

*

Baktılar ki, maket pahalı, başa çıkmıyor! Daha ucuz bir yöntem buldular... Resim!

Açıyorsun gazeteleri...

Kuşlar cıvıl cıvıl uçuşuyor, çocuklar palmiye gölgesindeki havuzlarda pür neşe, hanımlar köpek gezdiriyor, şehir gürültüsünden uzakta, dubleksler, rengárenk.

Cennet yahu!

Suluboya siteleri...

500 bin dolar.

Yağlıboya siteleri...

750’den 2’ye kadar.

*

Halbuki...

Dünyada tek kriter vardır bu konuda...

Bir evin 10 yıllık kirası, o evin gerçek fiyatıdır.

Ne altı, ne üstü...

Odur.

Örneğin, 1 milyar liraysa kirası, yılda 12 milyar, 10 yılda 120 milyar... O evin değeri, taş çatlasın 130 milyardır. Kıçını yırtsan, 250 etmez.

Sana 500’e sattılar!

Şişirdiler balonu...

Hep şişecek sandın.

Peki n’olacak şimdi?

*

Hadi, sana tüyo vereyim...

Gazetelerin küçük ilan sayfalarını takip edeceksin bundan sonra... 5 sayfa "satılık" 1 sayfa "kiralık" ilanı varsa, bil ki, senin evin değeri ayvayı yemiş.

Sat... Satamazsın.

Eğer, tersiyse, yani 5 sayfa "kiralık", 1 sayfa "satılık" varsa, belki ömür boyu biriktirip "rant zengini olucam" diye yatırdığın paranın bir bölümünü kurtarabilirsin.

Belki.

*

Ha unutmadan...

Bırak makettekileri, şu anda sadece İstanbul’da "bitmiş" 300 bin adet "boş daire" var.

300 bin.

Çoğu satılık.

İkinci el.

"Ucuza aldım" zannedip, "pahalıya satmayı" hayal ediyorlardı... Senin gibi.

Haberin olsun.