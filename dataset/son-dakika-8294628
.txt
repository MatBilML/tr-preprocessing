Önce bordo bereliler daldı...

10 bin Mehmetçik yürüyor.

F16’larımız vuruyor.

Sikorskyler komando indiriyor.

Kobralar kampların üstünde...

25 kilometre girdik.

Peşmerge karakolumuzu kuşattı.

İlk silah sesleri duyuldu.

Topçumuz dövüyor...

Barzani apar topar bölgeye geldi.

Habur sınır kapısı kapatıldı.

İşte harekát merkezi...

İşte komutanlar...

İşte uydu fotoğrafları...

Yabancı ajanslarda flaş haber...

*

Resmen savaştayız!

*

Hürriyet’in saniye saniye yayın yapan internet sitesinden aldım bu başlıkları.

*

Ve, merak ettim...

En çok okunan haber hangisi?

Sordum arkadaşlara...

Hangisi biliyor musunuz?

"6 bin lira emekli maaşı olur mu?"

*

Evet...

Sözün bittiği yerdeyiz, savaşa girdik, ne kadar sürer, nerelere yayılır, kaç şehit, gazi var mı, başımıza ne gelecek bilmiyoruz... Vatandaşın en merak ettiği haber, "Emekli maaşları ne olacak, düşürülecek mi, millet 500 lira maaş alırken, milletvekilinin emekli maaşı 6 bin liraya çıkacak mı?"

*

Peki ya, türban haberi?

Bırak en çoğunu...

En az okunanlar arasında bile yok!

*

Hazin ama, gerçek...

Savaşırken bile, asıl savaş bu.

Ekmek savaşı...

Gazamız mübarek olsun.