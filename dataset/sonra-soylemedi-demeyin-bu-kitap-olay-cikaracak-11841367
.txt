Beylikdüzü’nde 60’ar

daireden 2 blok

kapatmış, bize bi dubleks

bile ayarlamadı.

*

Güya yan odasında

oturuyoruz...

Yandaş medyadan

öğrendik.

*

E yanına bırakacak değiliz...

Sinsi sinsi tezgáhladığı bu işin perde arkasını aydınlatmak için, gittim, sordum.

*

Koskoca Uğur Dündar’sınız, abi diyoruz, yakıştı mı yani... Niye Beylikdüzü’nde kapattınız da, Etiler’de, Bağdat Caddesi’nde kapatmadınız?

İtiraf ediyorum, New York’taki Empire State Building de benim, belediyeden kapattım, avanta... Aslında 99 katlıydı, gözüm doymadı, 3 tane de kaçak kat çıktım.

Gemi işine ne zaman dalıyorsunuz?

Avrasya Feribotu’na havadan dalarak ilk denemeyi yapmıştım ama, deniz yolculuğu beni tutuyor, midem kalkıyor!

Gemi dedim aklıma geldi, Fener’i tutuyorsunuz, Deniz Feneri’ni niye tutmuyorsunuz?

Tutulacak tarafı mı kaldı Allah aşkına? Zaten herkes gariban vatandaşın tutmuş bi tarafından tutacağı kadar...

O kadar fırın bastınız, pastane bastınız, soruşturmacı gazeteci olarak yağma Hasan’ın böreği tarifi verebilir misiniz?

Bir tutam hazine arazisi, çalmadan önce çırpılmış olanı makbüldür, iki tutam siyasi, üç ölçek işbitirici bürokrat, bir adet doğranmış ahlak, bir çay kaşığı ezilmiş vicdan tozu, iki adet kaşarlanmış gazeteci, üstüne bir bardak soğuk su... Afiyet olsun.

Bu tariften de anlaşıldığı üzere, medyanın dürüstlük, ilke, onur gibi kavramlarına baktığımızda, eski çamlar bardak oldu diyebilir miyiz?

İstisnaları tenzih ederim ama, eski çamlar yardak oldu diyebiliriz...

Tüyü bitmemiş yetime bi mesajınız var mı? Bu epilasyon daha ne kadar sürecek?

Ben mesleğe başladığım gün doğsaydı, şu anda 40 yaşında olurdu... Biz onun hakkını yiyenleri yaza yaza bitiremedik, o da ayvayı yiye yiye bitiremedi.

*

Kitap yazıyormuşsunuz?

Yılmazcığım, buraya kadar gırgırdı ama, evet, kitap yazıyorum. Başıma gelenleri anlatıyorum bu kitapta... Gırtlağından tek kuruş haram geçmemiş bir gazetecinin, halkın gerçekleri öğrenme hakkına hizmet ettiği için başına gelenleri, iftiraları, tehditleri... Tek tek, isim isim... Gelmiş geçmiş tüm iktidarlar nasibini alacak... Ne zaman dersen? Az sonra!