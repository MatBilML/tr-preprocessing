Profesör Fatih Hilmioğlu’nun neden serbest bırakılması gerektiğini böyle anlatıyorlar.
Hasta yani...
İnsaniyet namına.
Kimisi “bu haldeyken kaçmasının imkânsız olduğunu” söylüyor, kimisi “bu haldeyken delilleri karartmasının mümkün olmadığına” dikkat çekiyor... Kimisi “hükümetin büyüklük göstermesini” istiyor, kimisi “adaletin jest yapmasını”
rica ediyor.
Televizyon programları düzenleniyor; saatlerce “doktor raporları” ve “tıbbi teşhisler” konuşuluyor. Şu hastanenin tahlillerine göre şöyleymiş de, şu heyetin muayenesine göre böyleymiş filan... Hangi ilaçları kullandığı bile tek tek sayılıyor, kanıt olarak reçeteler gösteriliyor.
Adeta sadaka ister gibi...
Ölmeden, bırakın deniyor.
Elbette derhal bırakılmalı ama...
Şu soru hiç sorulmuyor:
Profesör Hilmioğlu’nun suçu ne?
Ne yaptı bu adam kardeşim?
Neden senelerdir içerde?
Sanki suçu kesinmiş de, insani açıdan bırakılması gerekiyormuş gibi... “Vicdanlara sesleniyorum” ayaklarına yatanlar, asıl meseleyi neden görmezden geliyor? Profesör Hilmioğlu’nun suçu ne?