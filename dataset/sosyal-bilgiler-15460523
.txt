Burhaniye Nadir Tolon İlköğretim Okulu’na gitti, liseyi Burhaniye’de bitirdi, dershaneye yazıldı, üniversite sınavına girdi, Mimar Sinan Üniversitesi Sanat Tarihi Bölümü’nü kazandı, iki sene devam etti, ancak, sanat tarihinden ekmek yiyemeyeceğini düşündü, tekrar dershaneye yazıldı, tekrar üniversite sınavına girdi, Van Yüzüncü Yıl Üniversitesi “Sosyal” Bilgiler Öğretmenliği Bölümü’nü kazandı, dört sene okudu, diplomayı aldı, “sosyal” bilgiler öğretmeni oldu, ancak, “sosyal” bilgiler öğretmeni olarak atanabilmek için gene dershaneye yazıldı, Kamu Personeli Seçme Sınavı’na girdi, yeterli puanı alamadı, sekiz sene ilköğretim, üç sene lise, iki sene Mimar Sinan, dört sene Van Yüzüncü Yıl, iki sene işsizlik derken, kazık kadar adam olmuş, 30 yaşına gelmişti, tekrar girdiği Kamu Personeli Seçme Sınavı’nın sonucunu beklerken, İş Bulma Kurumu’na başvurdu, dershaneye yazılmasına, sınava girmesine gerek yoktu, ballı olması yeterliydi, çünkü “Sosyal” Çalışma Programı kapsamında kura çekiliyordu, gitti Burhaniye Spor Salonu’na, çekilişe katıldı, 1200 işsizin topları atıldı kürenin içine, karıştırıldı, 65 kişi işe alınacaktı, çekildi, hakikaten çok ballıydı, kazandı, çocukken mezun olduğu Nadir Tolon İlköğretim Okulu’na hademe olarak atadılar “sosyal” bilgiler öğretmeni Tayfun’u, ancak, kadrolu değil, geçici, altı ay hademelik yapacak, sonra kapının önüne konacaktı, olsun, sıvadı kolları, eğitimine başladığı sıraları sildi ağlayarak, tuvaletlerini temizledi, kaymakamın haberi oldu bu sırada, sanki o ana kadar yaşananlar az rezillikmiş gibi, medya duyarsa rezil oluruz diye düşündü, aldılar “sosyal” bilgiler öğretmeni Tayfun’u mezun olduğu ilkokulun hademeliğinden, okumuş adam olduğu için, Burhaniye Halk Kütüphanesi’ne verdiler hademe olarak, bu sefer rafların tozunu aldı “sosyal” bilgiler öğretmeni, tuvaletlerini temizledi, gel gör ki, gene kadrolu değildi, geçiciydi, sayılı gün çabuk geçti, altı ay bitti, kapının önüne koydular “sosyal” bilgiler öğretmenini, iki sene gözümüze görünme dediler, çünkü, “Sosyal” Çalışma Programı kapsamında altı aylığına işe alınan işsizleri, ağzıyla kuş tutsa, tuvaletleri yalayarak bile temizlese, “sosyal” adaleti sağlamak için, iki yıl boyunca tekrar işe almıyor devlet!
Bu devlet, Anayasamızın 2’nci maddesine göre, “sosyal” bir devlettir... 4’üncü maddesi gereği, 2’nci maddesindeki nitelikleri değiştirilemez. Değiştirilmesi teklif dahi edilemez.
O nedenle, 12 Eylül anayasasının işlerine gelmeyen her tarafını mıncıklayan arkadaşlar, “sosyal” devlet niteliğini
hiç ellemediler. Teklif dahi etmediler.
Anayasa suçu olurdu çünkü.