*

Birincisi:

İstanbul’da o dakikada “aynı anda” en az 5 milyon kişi iftar açmadı mı birader? “Evinde” iftar açanların iftarı, “aynı anda” iftardan sayılmıyor mu? İftarımızın “aynı anda” iftar olması için, illa caddenin ortasına masa kurup, kameraları mı çağırmamız gerekiyor?

*

İkincisi:

Sokakta aynı anda iftar rekoruysa bu... Neden Esenler Belediyesi’yle sınırlı? Kutsal topraklar mıdır Esenler? Mesela, Üsküdar Belediyesi’yle sokakta açtıysak iftarı, başka bi anda mı açmış olduk?

*

Üçüncüsü:

Allah rızası için oruç tutarız, “sana inandım, sana güvendim, senin rızkınla orucumu açıyorum”
diyerek, Allah’ın kabul etmesi için dua ederiz... İftarımızın iftar kabul edilmesi için İngiltere’ye göndermek nerden çıktı kardeşim? Ya tasdiklemezse İngiliz?

*

Dördüncüsü:

Allah kabul etsin ama...

Guinness kabul etmez!

*

Çünkü, Guinness’in Türkiye temsilcisi olduğu söylenen profesör, Guinness’in temsilcisi memsilcisi filan değil... Kendi kendine gelin güvey... Hatta, “dünyanın en çok konferans veren profesörü benim” diye Guinness’e başvurdu, kendi başvurusu bile kabul edilmedi.

*

Guinness’in Türkiye temsilcisi yok. Sadece, Guinness Rekorlar Kitabı’nın Türkçe basımını yapan anlaşmalı yayınevi var. Zaten, temsilciye de gerek yok.

Guinness’e internet üzerinden başvuruluyor. Resmi internet sitesinde de, “söz konusu profesörün Guinness’le alakası yoktur, Guinness adına konuşma hakkı yoktur, onun üzerinden gelen başvuru şak diye reddedilir” uyarısı var!

*

Peki, Esenler Belediyesi internet üzerinden başvuru yapmış mı? Yapmış... Ama “İftar sadece İslam âlemini kapsar, tüm dünyayı kapsamaz, o nedenle iftar dünya rekoru denemenizi kabul edemeyiz, isterseniz, dünyanın en uzun masası rekoru deneyin” demişler... Ve, “çatal bıçak sayısı” gibi şartlar istemişler. Cevap gelmemiş... Bunun üzerine başvuru reddedilmiş.

*

Başvuru reddedildiği için, hakem göndermemişler... Guinness’in dünyanın hiçbir ülkesinde hakemi yok. Başvuru kabul edilirse, Londra’dan hakem gönderiyorlar.
Denemeyi izliyor, rapor tutuyor, sonra da Guinness’in merkezi tasdikliyor. Hakem makem göndermemişler...

*

E hal böyleyken...

Esenler’de kimdi hakem?

Lokantacılar Derneği Başkanı, bi tane doktor, bi de Esenler Müftüsü iyi mi!

*

Cümleten hayır’lı rekorlar.