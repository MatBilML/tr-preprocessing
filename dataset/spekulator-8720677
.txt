*

Bakın, pirinç kayboldu ortadan...

Spekülatör aşağı.

Spekülatör yukarı.

"İyi de kardeşim, kimdir bu spekülatör?" desen... Cevap yok.

*

"Faili meşhur" suçlu!

*

Halbuki... Spekülatör dediğimiz kişi, "legal ticaret"in uyanık bir oyuncusudur.

Zengindir, kurnazdır.

Risk yaratmaz.

Risk alır.

Bakar ki, kuraklık var... "E bu durumda ürün az olur, ben paramı pirince gömeyim" diye düşünür.

Devlet uyursa, ürün az olur.

Spekülatör voliyi vurur.

Devlet uyumazsa, ürün az olmaz.

Spekülatör batar.

*

Kuraklıktan değil...

Salaklıktan para kazanır.

*

Yani, soru şudur:

Spekülatör, "kuraklık var, ürün az olur" diye düşünüp parayı pirince gömerken; ilgili koltuklarda oturan arkadaşlar ne iş yapar?

*

Pirincin az olacağı biline biline, devlet bazı spekülatörlere pirinç satmış mıdır? Ne kadar satmıştır? Kaçtan satmıştır? Niye satmıştır? Pirincin az olacağı biline biline, spekülatöre pirinç satmak, spekülasyon mudur, manipülasyon mudur?

*

Tarımı küçült.

Çiftçiyi gebert.

Mazota geçir.

Vurgun ortamı yarat.

Sonra "spekülatör kötü" de.

Var mı öyle?