Telsim, Avea desen, zaten alakaları yok. Biri İngiliz, öbürü Arap... Atatürk’ten onlara ne?

*

"Ey ahali, sattırmayın malınızı" derken, bunu kastediyorduk aslında... Geçmiş ola.

*

Televizyonların uydu sıralaması değişti bu arada... Kafaya, Başbakan’ın kankası atv konmuş... Türkiye’nin en çok izlenen kanalı, D, 41’inci sırada... Türkiye’nin en çok izlenen haber bülteni Star, 42’nci sırada.

Uydu ya bu...

Uysa da sıralamış, uymasa da.

*

Nerden çıktı bu iş derseniz...

Ertuğrul Özkök adını koydu dün:

"Sen Deniz Feneri’ni haber yaptın ha... Al sana!"

*

Hadise, sadece torpilli sıralama olsa, dert değil fazla... 42’ye değil, istersen 242’ye koy, izleyici gene arar, bulur, ne yapar eder, uzaktan kumandasında başköşeye yerleştirir. Asıl hadisenin daha vahim boyutları var...

*

Star Haber’e ihbar geldi bi gün...

Koştuk.

6 yaşında çocuk... Kız.

Tek göz odada yapayalnız.

Pencere yok.

Kapı urganla bağlı.

Aralığından konuştuk...

Anne yok, gece çalışıyormuş, baba yok, bir başka adamla yaşıyor kadın, o da ortada yok... Çocuk sadece o karanlık gecelerde değil, bazen 3 gün bazen 4 gün tek başına... Yemek yok. Komşular kapı aralığından veriyor.

Polisi aradık.

Koşarak geldiler.

Kapı kırıldı... Çocuk, don fanila. Soba moba yok. Titriyor. Hastaneye götürüldü. Anlaşıldı ki, burnu kırık... Önce karakol sahip çıktı. Yıkadılar, giydirdiler, karnını doyurdular. Takip ediyoruz... Çocuk bir o polisin boynuna sarılıyor, bir o polisin... "Baba" diyor onlara... Polisler ağlıyor. Çocuk Esirgeme Kurumu’na götürüldü sonra... Ana yüreği gibi şefkatle kucaklandı... Aileden Sorumlu Bakan Nimet Çubukçu’nun haberi olmuş... Aradı Star Haber’i... Canlı yayına çıktı, hem Star Haber’e, hem polislere, hem de bu işi ortaya çıkaran komşulara teşekkür etti, "Merak etmeyin" dedi, "O, artık bizim çocuğumuz."

Huzurluyuz.

Ama telefonların ardı arkası kesilmiyor... Okutmak isteyen mi ararsın, evlat edinmek isteyen mi...

Kuyruk var.

Bir de şunu çok merak ediyor insanlar, "O çocuk sonra ne oldu?"

Bir iki ay sonra, aradık Çocuk Esirgeme Kurumu’nu, "O çocuk ne oldu, görmek istiyoruz" dedik. "Hay hay" dediler, adresi verdiler... Çocuk Esirgeme Kurumu’nun Silivri’deki yaz kampındaymış o sırada... Gittik, konuştuk, o burnu kırık, kalbi yaralı, ürkek çocuk gitmiş, gözleri pırıl pırıl parlayan, mutlu mu mutlu bir çocuk gördük.

Canlı yayında gösterdik.

*

Sonra ne oldu biliyor musunuz?

RTÜK bize ceza giydirdi!

250 milyar lira!

*

Niye birader?

Çocuğun yüzünü göstermişiz...

Manevi olarak çok yaralanmış.

*

Bir değil, iki değil, yağmur gibi yağıyor ceza... Deniz Feneri’ne adı karışan RTÜK Başkanı’nı haber yaparsın ha... Al sana!