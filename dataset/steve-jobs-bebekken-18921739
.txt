Adem’in elması.
Newton’ın elması.
Steve Jobs’ın elması.
*
“Ay”pod “ay”phone, “ay”pad, hayallerin adamıydı Steve Jobs, dünyayı değiştirdi... Ondan bi gün önce vefat eden Muzaffer Tema da, dünyayı değiştiren bi başka hayalin kahramanıydı.
*
“Ay”a giden ilk Türk’tü.
*
Taa 1959’da Hollywood yapımı bilimkurgu filmi “twelve to the moon”da oynamıştı. Ay’a giden 12 astronotun öyküsüydü. Ekip, çokulusluydu. Biri siyahi, üç Amerikalı, diğerleri Rus, Alman, Japon, İsveçli, Fransız, İngiliz, Polonya kökenli İsrailli, Brezilyalı ve Türk’tü.
*
Sadece astronot değillerdi. Herkes “kendi milletinin astronotu” rolündeydi.
*
Alt tarafı film denemez...
Çünkü, Amerikan vizyonunu yansıtan Hollywood’un dünyaya bakış açısını gösteriyordu. Hollywood “gitse gitse bu milletler gider” diye düşünmüştü.
*
Mesela, ABD’de milyonlarca İtalyan yaşamasına rağmen, yüzlerce İtalyan aktör olmasına rağmen, astronotlar arasında İtalyan yoktu. Çinli yoktu. Kanadalı yoktu. ABD’deki Latin nüfusun ezici çoğunluğuna rağmen, Meksikalı yerine, sürpriz şekilde Brezilyalı astronot tercih edilmişti.
*
Hollywood’un “gitse gitse anca bu milletler gider” dediği günlerde... Yuri Gagarin’in uzaya çıkmasına daha iki sene vardı. Neil Armstrong’un ayak basmasına 10 sene... NASA bile henüz bir sene önce kurulmuştu. Steve Jobs, dört yaşındaydı.
*
Bugün...
O dört yaşındaki bebek, hayallerinin gerçek olduğunu görerek vefat etti ama, 92 yaşına kadar direnen Muzaffer Tema’nın ömrü yetmedi, Hollywood’un hayali gerçekleşmedi maalesef.
*
Amerikalılar Ay’a ayak bastı. Siyahi astronotları var. Rusların uzay istasyonu bile var. Alman astronot ve Japon astronot, Soyuz mekiğiyle gitti. İsveçli astronot kadındı, Discovery mekiğiyle gitti. Fransız astronot hem kadındı, hem de uzaydan dönünce Fransa’nın Avrupa Birliği’nden Sorumlu Bakanı oldu. İngiliz astronot, Atlantis mekiğiyle gitti. Polonyalı astronot, Soyuz’la... İsrailli astronot, Columbia mekiğiyle uzaya çıktı, dönüşte infilak ettiler. Brezilyalı astronot öngörüsü de tuttu, Soyuz’la gitti. Ancak, “bunlar gidemez” denilen İtalya’ya haksızlık yaptılar, çünkü İtalyan astronot Soyuz’la gitti, istasyonda aktarma yapıp, Endeavour’la döndü, üstelik mekiğin pilotuydu, uzaydayken Papa’yla bile konuştu. Çinlileri de tutturamadılar, adamlar uzay yürüyüşü yapıyor. Kanada desen... Hollywood’a göre, hesapta yoktu ama, Kanadalı kadın astronot, Endeavour mekiğiyle gitti, hatta, İstanbul’un uzaydan fotoğraflarını çekip Başbakanımızın eşi Emine Hanım’a hediye etti.
*
Hollywood’un hayalleri ve hatta hayallerinde olmayanlar bile gitti... Geriye kaldı, hayal kırıklığı ülkesi.
*
Gene de bozmayın moralinizi...
Steve Jobs dört yaşında bebekken, uzaya gitme potansiyeli görülen Türkiye, bakın eli kulağında, otomobil icat edecek.
*
E daha ne birader...
Lafla peynir gemisi yüzüyorsa, uzay gemisi de duble yolda güzel güzel gider.