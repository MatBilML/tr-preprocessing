Bi tane de ben anlatayım.

*

Ergenekon’dan yargılanan Halis Yavuz Işıklar, "başkan" diye hitap ettiği, "Mehmet T" isimli biriyle telefonda konuşmuş; bu konuşma kayda alınıp, iddianameye konulmuş.

*

Halis Yavuz Işıklar demiş ki:

"Ben geçenlerde Ankara’daydım. Turgut Özakman’ın evindeydim. Oraya Uğur Dündar’la Yılmaz Özdil geldiler. Bu Star’ı Aydın Doğan demiş ki, ulusal bi kanala çevirin demiş..."

*

Turgut Özakman’a hayranım.

Görüşmekten onur duyarım.

*

Ama küçük bi pürüz var...

*

Ben Turgut Özakman’la hiç tanışmadım...

Hayatım boyunca yüz yüze gelip, konuşmadım, bir kez olsun telefonda bile görüşmedim. Çok istedim, bi türlü denk gelmedi, kısmet olmadı. Evi nerededir, bilmem...

Halis Yavuz Işıklar’ı sokakta görsem, tanımam, çünkü hayatım boyunca bir kez bile bir araya gelmedim, tanışmadım.

*

İddianameye göre...

Hayatımda hiç tanışmadığım biriyle, hayatımda hiç tanışmadığım birinin evinde buluşup, patronum Aydın Doğan’ın bize asla söylemediği bir cümlesini aktarmışız.

*

(Turgut Özakman’ın evinde Halis Yavuz Işıklar’la

buluştuğumu kanıtlayacak kişiye, Turgut Özakman’ın

Şu Çılgın Türkler kitabını hediye edeceğim!)

*

Özetle.

Ben sizin yerinizde olsam, iddianameyi bulup, satır satır okurum ki, içinde siz de olabilirsiniz... Bunda yoksanız, yakında bir başkası yazılır nasıl olsa, "AKP’ye oy vermeyip, hükümeti düşürmeye teşebbüs edenler çetesi" filan.