*

Tam sinekkaydı yani!

*

Esnaf, her şey dahil sistemi nedeniyle "sinek avladığını" söylüyor ama, Muğla Valiliği’nin kurduğu "Alo 179 Turizm Danışma Merkezi"ne yabancı turistlerden bu tür ihbarlar yağıyor.

*

Bodrum’daydım geçen hafta.

Pet şişe su, yerliye 1 lira.

Yabancıya 1 Euro.

Beach clup’ta 5 lira!

*

Ve, Kuşadası’na gelmişken...

Antik Efes Kenti’ndeyim.

Giriş, adam başı 20 lira.

Parayı uzattığınızda, bilet satan görevli diyor ki, "Giriş 20 lira ama, isterseniz 20 liraya Müze Kart alın, bu Müze Kart’la bir sene boyunca istediğiniz her müzeyi bedava gezin."

*

E şahane.

20 lira tek giriş parası ödeyeceğine, aynı paraya Müze Kart alıyorsun, sadece burayı değil, hepsini bedava geziyorsun, bundan iyisi Şam’da kayısı... Türk’sen çıkarıyorsun ehliyeti veya nüfus cüzdanını, yabancıysan pasaportu, evrakları dolduruyorsun, Müze Kart’ı alıyorsun.

*

Tabii evrak mevrak yüzünden bir kişinin Müze Kart alması en az 5 dakika sürüyor, kapıda 100-150 kişilik kuyruk oluşuyor... Zırt diye geçeceğin kapıdan girmen, en az yarım saat sürüyor. Hava 40 derece... Turist ıstakoz gibi oluyor. Olsun... "Bundan sonra hepsi bedava" diye düşünüyor.

*

Aldın Müze Kart’ı, girdin içeri, Efes’i gezdin, Teras Evleri’ne geldin, ki, Efes’in en önemli yeridir, o da ne? Kapıda bilet satış masası var... Çıkardın, gösterdin Müze Kart’ı, "15 lira" diyor kapıdaki görevli... Ne 15 lirası bu? Giriş için... E Müze Kart’ım var... Müze Kart burada geçmiyor! Her müzede geçer demişlerdi bize... Burada geçmiyor, 15 lira, yersen!

*

Çaresiz, çekiyor sineye turist, söylene söylene çıkıyor Efes’ten... Oraya kadar gelmişken, Meryemana Evi’ne gidiyor... Gösteriyor Müze Kart’ını... "Adam başı 2.5 lira" diyor kapıdaki görevli... Ne 2.5 lirası bu? Giriş için... E Müze Kart’ım var... Burada geçmiyor! Her müzede geçer demişlerdi bize... Yersen, yemezsen güle güle!

*

Esnafı böyle.

Kültür Bakanlığı böyle.

Özetle:

Eskiden esnaf marifetiyle soyulduğunu düşünen turist, artık devlet eliyle dolandırıldığını düşünüyor... Alenen "resmi" yalan söyleniyor çünkü.

*

Japonlar uysal, ses çıkarmıyorlar ama, Almanlar, İngilizler hır çıkarıyor, Ruslar küfrediyor, "Daha da gelmem Türkiye’ye" filan diyorlar.