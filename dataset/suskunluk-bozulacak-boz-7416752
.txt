*

12 Nisan...

Genelkurmay Başkanı, tam "sözde değil, özde" lafını söyleyecek... O güne kadar hiç konuşmayan eski Genelkurmay Başkanı, aniden "suskunluğunu bozup" Anadolu Ajansı’nı kabul ediyor ve "Cumhurbaşkanı halkı kucaklamalı, Meclis en iyisini seçer" diyor... Sanırsın, o güne kadarkileri Odalar Birliği seçti, onlar da Japonları kucakladı!

19 Temmuz...

Genelkurmay Başkanı, Harp Akademileri’nde konuşacak, ne diyeceği merakla bekleniyor... Eski Genelkurmay Başkanı, bir gün önce "suskunluğunu bozup" Anadolu Ajansı’na iade-i ziyarete gidiyor, "Genelkurmay Başkanı’nın Başbakan’a bağlı olduğunu" söylüyor.

30 Temmuz...

Genelkurmay Başkanı, KKTC için verilen resepsiyonda, "12 Nisan’da söylediklerimizin arkasındayız, kararlıyız" diyor... Eski Genelkurmay Başkanı, hemen bir gün sonra gene "suskunluğunu bozup" gene Anadolu Ajansı’nı kabul ediyor ve "katı politikalara karşıyım" diyor.

1 Ekim...

Genelkurmay Başkanı, "laik yapıyı kimse değiştiremez" diyor... A-aaa! Tam da o gün, eski Genelkurmay Başkanı, bu sefer AA’yı değil, Milliyet’i kabul etmiş, "AKP’nin aldığı oyların dini söylemle alakasının olmadığını" anlatıyor.

*

Daha enteresanı...

*

"Askerler konuşmasın" diyenler, eski Genelkurmay Başkanı’nın habire "suskunluğunu bozup" konuşmasından pek memnun oluyor.

"Saygı sınırlarını aşıyorlar, emekli generaller sussun" diyenler, emekli generalin "suskunluğunu bozmasını" saygıyla karşılıyor.

*

Ve, daha da enteresanı...

Genelkurmay Başkanı, tam manşet olacak; bi de bakıyorsun, eski Genelkurmay Başkanı, manşet!

Biri aşağı indirilirken...

Öbürü tam o anda yukarı çıkarılıyor.

"Timing" muhteşem.

*

Gazetecilikte ve askeri stratejide nedir bunun adı bilmiyorum... Ama, benzer davranış biçiminin basketbolda karşılığı var:

"Perdeleme!"

Tek sorun, boy farkı... Pivot, veteran guard’a oranla 20 santim falan uzun.