Analar ağlamasın’la.
Ufak ufak nereye bağladılar?
Kaçanın anası ağlamaz’a.

*

Vicdani ret budur.
*

Hani şu meşhur “bıçak kemiğe dayandı, bedelini ödeteceğiz” var ya...
“Bedel”li de odur.
*

Anlamadığım ise, şudur.
Sırayla değil paraylaysa...
Niye “er” oluyoruz?
*

Belki ben vatan borcu’mu korgeneral olarak ödemek istiyorum... Parasıyla diil mi şekerim? Vicdan da benim, cüzdan da, ister kurmay olurum, ister amiral...
Keyfimin komutanı mısın?
*

“Benim oyumla çobanın oyu bir mi” diyeni mahkemeye verip, “benim paramla çobanın parası bir mi” diyene tezkere verdiğine göre... Sen rütbenin fiyatını söyle, gerisinden sana ne?
*

Bi tekmil mesela şöyle...
Babam sağolsun tümeni
Sadrazamın sol kaşığı tugayı
Popomda boncuk var alayı
Mekanize Porşe taburu
Reina bölüğü
Mareşal Er Doğan Teğet
*

Yetmez ama evet!
*

2 al 1 öde kampanyası yapılsın,
2 biraderin 1’i bedavaya gelsin. En az 3 gönderen, 3’ün 1’ini peşin ödesin, 3’ün 1’ini taksitle versin. Tek çekim’de ödeyen F16’yla uçuş mili kazansın, dileyen, millerini koğuş nöbeti yerine kullansın. Parola sorulmasın, pin kodu sorulsun. Alabros tıraş yapılmasın, hepsi bonus kafa olsun. Vatani görevini yaz tatilinde yapmak isteyen devre arkadaşlarına, devremülk olarak muhrip kiralansın. Genelkurmay’da loca satılsın. Her Türk asker doğar; bedelli yaşı anasının rahmine indirilsin. Durumu iyi olan kombine alsın, kendi gitmesin, oğlu da gitmesin. Elden, tiko para getirene şeref madalyası takdim edilsin. Mıntıka temizliği feysbuk’ta yapılsın. İçtimaya tivitır’dan katılınsın. G3 yerine 3G’li ayfon verilsin. Çarşı izninde İstinye Park’a çıkılsın. Aç’ılım yapılsın, aç aç’a Victoria Secret’ın kızları getirilsin. “Parası olan askerlikten kurtulacak, parası olmayan gidecek, benim vatandaşım bu işe sıcak bakmıyor, ben şahsen böyle bir sorumluluğun altına girmem, referandum yaparım” diyen başbakanımız “karavana” attığına göre... Karavana çıkmasın, su’yu çıktığına göre, suşi çıksın. Peygamber ocağı orası, faiz günah, helal kredi verilsin. Terörle mücadele yerine, terörle mübadele yapılsın, dolar’la ödeyen İncirlik’te
military police olsun... Olmadı, kamu hizmetini tercih edip, ABD Büyükelçiliği’nde garson olsun.

*
Ensesi kalınsa...
Canı sağolsun.
Garibansa...
Vatan sağolsun.�