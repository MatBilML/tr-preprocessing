*

Dedim ki, nedir "taaccüp?"

Dediler ki, Arapça "şaşmak."

*

E hiç taaccüp etmedim o zaman.

Çünkü, hayatı boyunca yolsuzluk yapmayan Baykal, hayatı boyunca yolsuzluk yapmadığı için, bu yolsuzluk suçlamalarını hak ediyor.

Neden derseniz...

*

Soydun mu? Soymadın.

İhale verdin mi? Vermedin.

Yandaşı zengin ettin mi? Etmedin.

Ne cüp’lüyor, ne cüp’letiyor birader.

Bundan büyük taaccüp olur mu...

*

Anadolu’da bir laf vardır:

"Kendi cebine bile faydası olmamış, bize nasıl faydası olacak?"

Mantık budur.

O nedenle, hiç yolsuzluk yapmadığı halde, yolsuzlukla en çok suçlanan O’dur.

*

Bakın, bir gazete mesela, seçime günler kala, "Baykal’ın 4 trilyon lirası var, mal varlığını açıklarken gizledi" diye manşet atmıştı... (Ki, o gazeteyi dün, Başbakan’ın damadının genel müdür olduğu grup satın aldı.)

Baykal, apar topar koştu adı geçen bankaya, kayıtlarını çıkarttı, basın toplantısı yaptı, 4 trilyon lirası falan olmadığını, söz konusu hisse senetlerinin sadece 4 milyar lira ettiğini açıkladı. Gazete "pardon" dedi, "hesaplarken sıfır hatası yapmışız!"

Başka?

Bir başka gazete, "Baykal’ın İsviçre’de gizli hesabı olduğunu, bu hesaba yağmur gibi milyon dolarlar yağdığını" yazdı.

Baykal, bu sefer İsviçre’ye koştu, Bern Büyükelçiliği tarafından resmi yazıyla "böyle bir hesabının olmadığını" kanıtladı.

Gazete "pardon" dedi.

Başka?

Kanunen yasak olmasına rağmen, banka hesaplarını kurcaladılar, "meğer muazzam parası varmış" dediler. Baykal bu defa, bankalara koştu, neyi, ne zaman, hangi kaynakla edindiğini kuruş kuruş belgeledi.

Üstelik hepimiz gördük ki, "muazzam" denilen para, pek çok parti liderinden az.

Şimdi?

Katakulli çevirmiş, arsasının değerini servete dönüştürmüş... Dedim ya, hiç taaccüp etmedim! Çünkü bu iddia daha önce ortaya atılmış, Baykal iftiradan tazminat kazanmıştı.

*

Zaten aslına bakarsanız, Baykal’ın hesaplarındaki en dikkat çekici artış, iftiralara karşılık kazandığı tazminatlar sanırım!

*

Geçenlerde, hem de eğitimli bir arkadaş grubuyla birlikteydik, yarım saat anlatmaya çalıştım, "Baykal’ın hiç başbakanlık yapmadığına" inandıramadım... İnanmadılar.

Yaptı mı hiç başbakanlık?

Yapmadı.

Kim getirdi memleketi bu hale?

O.