F4’ler, F16’lar vurmaz.

Onlara hayat veren yürekler vurur.

*

7 yıl önce...

ABD’nin Meksika sınırındaki Teksas eyaletine bağlı San Antonio şehrinin Del Rio kasabası... Çöl.

(Gitmeye kalkarsan, İstanbul’dan Chicago’ya uçuyorsun, oradan Dallas’a aktarma yapıyorsun, Dallas’tan biniyorsun, kovboy filmlerinden tanıdığın Rio Grande Nehri’ni seyrede seyrede, San Antonio’ya varıyorsun, bitmiyor, San Antonio’da otomobil kiralıyorsun, etrafta bir Allah’ın kulu yok, kaktüslere baka baka 5 saat gidiyorsun, galiba kaybolduk derken, nihayet Del Rio’dasın... 25 saat.)

"Dur" diyorlar...

Kimliğini gösteriyorsun, bariyer açılıyor, giriyorsun, Laughlin Hava Üssü’ndesin.

1940’ta kurulmuş. ABD’nin en seçkin pilotları burada yetişiyor. Mezunları arasında iki tane astronot bile var.

"Dünyanın en zorlu uçuş eğitim merkezi" olduğu söyleniyor. Şansın, binde bir... Çünkü, bu okula kabul edilen pilot teğmenlerin, anca binde biri mezun oluyor!

54 haftalık eğitime, Amerikalıların yanı sıra, Batılı ülkelerin "gelecek vaat eden ve çok özel sınavları geçmeyi başaran" teğmenleri de kabul ediliyor.

İşte o, orada...

İzmirli. Almanya’da işçi olarak çalışan bir babanın, ev kadını bir annenin oğlu...

Alsancak Ortaokulu’nu bitirmiş, sonra Kuleli, ardından Hava Harp Okulu.

O da ne?

İstiklal Marşı çalınıyor, Türk bayrağı çekilmiş, Amerikalı subaylar selam veriyor...

Çünkü, o Türk teğmen, anadili İngilizce olmadığı halde Amerikalıları geride bırakmış, metal kanatlı kuşlara oyuncak muamelesi yapmış, ABD’nin gözde teğmenleriyle kedinin fareyle oynadığı gibi oynamış, bıçak sırtı kanyonlara hayalet gibi süzülmüş, "nerde bu" diye arananların arkasından gülümsemiş, gözükaralığı ile en tecrübeli eğitimcileri bile kendine hayran bırakarak, binde bir olmayı başarmış...

Üzerinde Türk Hava Kuvvetleri’nin üniforması, brövesi takılıyor...

İstiklal Marşı ondan.

*

Bugün, Yüzbaşı.

Malatya Erhaç’ta... Altında F4.

Hani şu "vuruyor" denilenlerden.

*

Tanımanızı istedim ama, adı bende saklı.

Çünkü tek değil.

Birini yazıp, öbürlerini yazmasak olmaz...

Aynı yollardan geçen, Amerikalıların "bunlara bröve takıyoruz ama, umarız bir gün başımıza bela olmazlar" diye endişelendiği, yüzlercesi var.

*

Rahat ol Türkiye.

Senin ulusun sadece laf üreten yeteneksizlerden ibaret değil, rahat ol.



NOT:

Yarın, Sikorsky... Kız babaları için.