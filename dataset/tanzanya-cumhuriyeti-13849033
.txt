*
Saat 10.45
Yargıtay Başkanı’nın “Adalet Bakanı biraz açıp kanunları okusun” dediği dakikalarda, Çankaya Köşkü’nde, Swahili dilinde “mungu ibariki Africa” tabir edilen, “Tanrı Afrika’yı korusun” mealindeki Tanzanya milli marşı çalıyordu.
*
Saat 12.15
Deniz Baykal’ın “Yargı, uydurma iddialarla korkutuluyor, hukuka resmen tecavüz ediliyor” dediği dakikalarda, Çankaya’da Tanzanya’yla “stratejik ortaklık” anlaşmaları imzalanıyordu.
*
Saat 15.30
Yargıtay ve Danıştay üyelerinin HSYK’ya destek ziyaretinde bulunduğu dakikalarda, bizim başbakan, başbakanlık konutunda, Tanzanyalı Jakaya Mrisho Kikwete’yi kabul ediyordu.
*
Saat 16.30
Tutuklanıp apar topar hapse tıkılan Erzincan Cumhuriyet Başsavcısı’nın, kendisini ziyaret eden milletvekillerine “cemaat soruşturmasına başlamasaydım, başıma bunlar gelmezdi” dediği dakikalarda, bizim TBMM başkanı, Tanzanyalı Jakaya Mrisho Kikwete’yle görüşüyordu.
*
Saat 17.00
Erzurum’da içeri tıkılan Eskişehir Jandarma Komutanı’nın tutukluluğuna yapılan itirazın Diyarbakır Mahkemesi’nde reddedildiği dakikalarda, hadi cümleten gözünüz aydın, Tanzanya’ya vize kalktı.
*
Saat 19.30
Hâkimler ve Savcılar Yüksek Kurulu’nun olağanüstü toplantı halinde bulunduğu dakikalarda, bizim cumhurbaşkanı, Erzincan tulumu, Erzurum cağ kebabı ve Kayseri mantısından oluştuğu tahmin edilen mönüyle, Tanzanyalı Jakaya Mrisho Kikwete onuruna yemek veriyordu.
*
Resmi program böyleydi.
*
Benim bu trafikten anladığım şu...
*
Sanırım, Tanzanyalı Jakaya Mrisho Kikwete, özel yetkilerle donatılarak, Erzincan Cumhuriyet Başsavcısı yapılacak.
E Tanzanya’ya da bu yakışır yani.