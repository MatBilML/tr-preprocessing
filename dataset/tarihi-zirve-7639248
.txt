*

"Stratejik ortaklığımızın gelişerek devam etmesi hususunda aynı düşünceleri paylaşıyoruz. Ortak bir mücadele platformu oluşturarak, terörle mücadeleyi sürdüreceğimizi teyit ettik. PKK’nın terör örgütü olduğunu, bir kez daha Başkan Bush’un ağzından duymak, bizi çok memnun etti. Çözümde kararlıyız. Irak’ın terörizm yatağı olarak kullanılmasına son vereceğiz."

*

Böyle dedi.

*

Ama, önceki gün demedi.

3 sene önce... 27 Ocak 2004’teki "tarihi zirve"den sonra dedi.

*

Peki, Bush ne demişti?

"Her ikimiz de, masum insanların teröristler tarafından öldürülmesinin ne anlama geldiğini biliyoruz... Terörizme karşı agresif olmalıyız. İstihbarat paylaşımına hız vereceğiz. Misafirim, benim en iyi dostlarımdan biri... Sadece benim değil, ülkemizin de iyi bir dostu... Thank you sir!"

*

Böyle demişti.

*

Ama, bizim Başbakan’a dememişti.

3 sene önce... Bizim Başbakan’dan sadece 24 saat önce ağırladığı Polonya Cumhurbaşkanı’na demişti.

*

Ben değişiklik olsun diye, Polonyalı’ya ne dediğini yazdım... Çünkü nasıl olsa, bizimkine de aynı lafları demişti.

Yarın, Fransa Cumhurbaşkanı’nı ağırlayacak. Ona da bunları diyecek.

Hafta sonu Almanya Başbakanı’nı ağırlayacak. Bilin bakalım ne diyecek?

*

Ha unutmadan...

Washington’daki toplantıyı, toplantı bittikten "3 saniye sonra", İstanbul’daki tivi’lerde yorumlayan arkadaşlar, 3 sene önce de "İstediğimizi aldık" demişti.

Borsa gene coşmuştu.

*

Allah ömür verirse, 3 sene sonra hatırlatın, gene yazayım.