Dershane taksidini ödeyemediği
için evine haciz gönderilip, içeri tıkılan
ve oğlu intihar eden anneye, hapisten çıkar çıkmaz makarna bulgur kolisi verildi!

*
 Eğitim, bu.
*
Kendisini Maliye Bakanlığı Müsteşarı olarak tanıtan biri, banka kredisi çekmeye hazırlanan çiftçilere yanaştı, faiz haramdır, almayın, ben size faizsiz AB kredisi bulayım dedi, 10 bin lira rüşvet istedi. Faiz haramdır, günaha girmeyelim diye düşünen çiftçiler, rüşvet vermekte sakınca görmedi! Faizsiz krediden haber çıkmayınca, maliye müsteşarı sanılan arkadaşın dolandırıcı olduğu, Bursa’nın yanı sıra İstanbul, İzmit, Balıkesir ve Yalova’yı tokatladığı ortaya çıktı.
*
Vatandaş, bu.
*
MHP, iktidar partisi AKP’yi bırakıp MHP’ye geçen Adana belediye başkanını MHP’den attı. AKP, kendisini bırakıp MHP’ye geçen belediye başkanını
zart diye görevden aldı. CHP de, MHP’yle
işbirliği yapacağım deyip, MHP
yerine AKP adayını destekledi. AKP’nin
adayı bu sayede başkanlığa oturdu.
*
Muhalefet, bu.
*
İzmirli öğretmen, makine mühendisi arkadaşıyla birlikte, yatalak hastaların hayatını kolaylaştıracak robot geliştirdi. Sanayi Bakanlığı’na bağlı Kosgeb’e başvurdu. Kosgeb, projeye destek için para vereceğine, 200 bin lira teminat, 40 bin lira da nakit istedi! Bunun üzerine, Sağlık Bakanlığı’na başvurdu. Sağlık Bakanlığı, valiye gönderdi. Vali, kaymakama yönlendirdi. Kaymakam projeyi inceledi ve mucit öğretmene
bir ton kömür yardımında bulundu!
*
Hükümet, bu.
*
40 sene önce bugün, ilk elektronik hesap makinesi icat edilmişti...
Varın siz hesap edin artık.
*
Unutmadan...
15 Nisan’da bi şey daha oldu.
Titanic battı.