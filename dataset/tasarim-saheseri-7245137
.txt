*

Yakışır İstanbul’a...

*

Olimpiyatı yok.

Olimpiyat Stadı var.

3 kilometreyi 3 saatte gidersin...

Formula pisti var.

Baraja ev yapıyorlar.

Çeşmelerden deniz suyu akıyor.

Mısır Çarşısı’nda mısır bulamazsın.

Manifaturacılar Çarşısı’nda plak satılıyor.

Sahaflarda, halı var.

Kapalıçarşı, turistlerin çarşıya çıktığı gün, kapalı.

Akmerkez, mavi.

Şehirlerarası yolcu otobüslerinin yüzde 99.9’u Anadolu’ya gider...

Otogarı Avrupa’da.

Bakırköy, hem bakır, hem köy...

Altınşehir, hem altın hem şehir, gecekondu!

Ataşehir?

Kadıköy’e bağlı.

Ahırkapı’ya gemi bağlanıyor!

Bayrampaşa’nın, adı bayram, kendi cezaevi.

Yedikule zindanlarında konser veriliyor.

Sultanahmet Cezaevi desen, 5 yıldızlı otel...

Topkapı Sarayı.

Çırağan Sarayı.

Dolmabahçe Sarayı.

Garibanın üç kuruşa karnını doyurduğu yerlerin adı da, "simit sarayı..."

Belediye başkanı, muhallebici.

Bostancı’da bostan yok.

Tahtakale’de kale yok.

Tarlabaşı’nda tarla yok.

Etrafta ev mev yokken bakkal dükkánı açan adama şaşkın demişler... Şaşkınbakkal’da ev almak New York’tan pahalı!

Beşiktaş’tan Üsküdar’a geç, 2 kilometre...

Parayla.

Beşiktaş’tan Florya’ya git, 22 kilometre...

Bedava...

*

"Ortasından boğaz geçen, hem Asya’ya hem Avrupa’ya, iki kıtaya basan dünyadaki tek şehir" derler... Çanakkale ne?

*

"Zeynep Kámil Hanımefendi’nin hatırası önünde saygıyla eğiliyoruz" falan da derler... Halbuki, Zeynep hanımefendi, Kamil kocası.

*

Tarihi hipodromda Ramazan şenliği yapıyorlar...

Türkiye’nin en büyük kumarının oynandığı Veliefendi, şeyhülislam!

*

Soyun buralı mı

başka yerden mi

kız sen İstanbul’un...

neresindensin?

Polonezköy Muhtarı Daniel Ohotski, 5’inci göbek, doğma büyüme İstanbullu...

İstanbul Belediye Başkanı, Artvinli.

Şişli Başkanı Erzincanlı, Eminönü Başkanı Malatyalı, Pendik Başkanı Sakaryalı, Ümraniye Başkanı Balıkesirli, Üsküdar Başkanı Trabzonlu,Kadıköy Başkanı Muşlu, Gaziosmanpaşa Başkanı Kastamonulu... En ünlü restoranı, Konyalı!

Gazi Osman Paşa da Tokatlı’ydı zaten.

*

Depremde, evden çık!

Karda, evden çıkma!

Yağmurda, üst kata çık!

Dolayısıyla...

"Tasarım" dediğin kavram, dünyada en çok İstanbul’a yakışır!

*

Tek pürüz var...

Yabancı konuklara adresi iyi tarif etmek lazım... Çünkü malum, Galata Köprüsü’nü de Galata’da bulamazlar!

Adı Galata...

Kendi Balat’ta.