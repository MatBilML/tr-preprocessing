*

E bakıyoruz...

Samsunspor atkısı takıyor.

Kırşehirspor atkısı takıyor.

Kastamonuspor atkısı takıyor.

Sakaryaspor atkısı takıyor.

Adıyamanspor atkısı takıyor.

Sivas’a iniyor, Sivasspor atkısı takıyor; Mardin’e geliyor, Mardinspor atkısı takıyor; Nevşehir’e gidiyor, Nevşehirspor atkısı takıyor.

*

Kafa ile kol arasına bağlanan atkıyı

bile "kafakol" aracı yaptı Başbakan.

*

Tribünlere oynaya oynaya...

Amigoluğun bile raconunu bozdu.

*

Renk aşkı desen...

Bi bakıyorsun, kırmızı-siyahlı.

Bi bakıyorsun, yeşil-sarılı.

Bi bakıyorsun, mavi-beyaz.

Bazen, sabahtan Sinopsporlu, öğleden sonra Amasyasporlu... Bugün mesela, Yozgatspor atkısı takacak, işi bitince çıkarıp, Çorumspor atkısı takacak...

Yarın Afyonsporlu.

*

Avrupa Birliği Ligi’ne giriyormuş gibi yapıp, aslında Arap Birliği Ligi’ne girmesi gibi bi şey yani... İsrailspor’a gol atıyormuş gibi yapıp, aslında ABDspor’un santrforu olması gibi... Laikspor’un kalecisi gibi görünüp, Tarikatspor’un ataklarında ters köşeye yatması... Ekonomi ampul gibi doksana takılmışken, teğet geçti diye timsah yürüyüşü yapması gibi.

*

Real Madrid bize hayran...

Manchester United kıskanıyor.

Milanız, Barcelonayız, Bayerniz diye diye, ahaliyi amatöre düşürmesi gibi.

*

Hadi şimdi hep beraber...

Başbakan buraya.

Yumruk havaya.