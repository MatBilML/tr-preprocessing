1972...
Fransa’da ilk soykırım anıtı dikildi. Paris büyükelçimiz Hasan Esat Işık, ilk THY uçağıyla geri çekildi. Sonra bakıldı ki, Fransa jömanfu diyor, Eyfel’den aşşa Kasımpaşa yani... Türkiye anında çark etti, bizim dışişleri bakanı, Fransa dışişleri bakanı’nı aradı, büyükelçi göndermek istiyoruz dedi, Fransa dışişleri bakanı “keyfiniz bilir, nasıl isterseniz” dedi. Bizim dışişleri bakanı’nın keyfi yerine geldi, anıt meselesini açtı, “vatandaşlarımızı rahatsız ediyor, önüne bi ağaç dikelim de görülmesin, ne dersiniz” dedi. Fransa dışişleri bakanı ne cevap verdi biliyor musunuz? “O işlere ben bakmıyorum, bizim Orman Bakanı’yla görüşün” dedi!
*
2001...
Fransa, soykırımı tanıdı. Paris büyükelçimiz Sönmez Köksal, ilk THY uçağıyla geri çekildi. Gazetelerimiz “adiyö” manşetleri filan attı, “elveda” yani... Sonra bakıldı ki, adamlar bizi sallamadığı gibi, arkamızdan el bile sallamıyor, anında u dönüşü yapıldı, büyükelçimiz tıpış tıpış geri gönderildi.
*
2006...
Fransa, soykırım yok diyeni hapse tıkan yasayı çıkarmaya çalıştı. Paris büyükelçimiz Osman Korutürk, ilk THY uçağıyla geri çekildi. Devletimiz, yumurta kapıya gelene kadar kılını bile kıpırdatmamıştı. Neyse ki, Fransa devleti yasayı erteledi, yumurtayı rafa kaldırdı. Büyükelçimiz rafadan olarak geri gönderildi.
*
2006...
Kanada, soykırımı tanımakla kalmadı, devlet okullarında müfredata koydu. Ottawa büyükelçimiz Aydemir Erman, ilk THY uçağıyla geri çekildi. Sonra bakıldı ki, Kanadalılar koyduklarını çıkarmıyorlar, bari biz çıkardığımızı koyalım denildi, büyükelçimiz geri gönderildi.
*
2007...
ABD Temsilciler Meclisi, soykırımı tanıdı. Washington büyükelçimiz Nabi Şensoy, ilk THY uçağıyla geri çekildi. Ankara’da yakıt ikmali yapıldı. İlk THY uçağıyla geri gönderildi.
*
2008...
ABD’nin Kentucky eyaleti, soykırımı tanıdı. Kentucky konsolosumuzu ilk THY uçağıyla çekelim filan denildi, bilahare, Kentucky’de konsolosluğumuz olmadığı anlaşıldı. Zaten, Kolorado’dan Michigan’a kadar, ABD’nin 41 eyaleti tanımıştı, Alaska bile tanıdı, Alaska... Battı balık yan gider denildi, sayın ahalimizin de Kentucky’den falan haberi olmamıştı, toz kaldırılmadı.
*
2009...
Kanada’da soykırımı anma gecesi yapıldı, Kanada hükümeti resmen katıldı. Ottawa büyükelçimiz Rafet Akgünay, ilk THY uçağıyla geri çekildi. Sonra bakıldı ki, anma geceleri senede bir defa yapılıyor, en azından daha bi sene anma gecesi yok, öbür seneye kadar bizim sayın ahali çoktan unutur diye düşünüldü, sayın ahalimiz böyle düşünenleri yanıltmadı, büyükelçimiz geri gönderildi.
*
2010...
İsveç, soykırımı tanıdı. Stockholm büyükelçimiz Zergün Korutürk, ilk THY uçağıyla geri çekildi. Sonra bi değerlendirme yapıldı... Kardeşim biz daha önce soyadı Korutürk olan öbür büyükelçiyi geri çekip, gerisingeri göndermedik mi? Gönderdik... E madem öyle, bu Korutürk’ü niye göndermeyelim ki? Ha yaşa be denildi... Bu büyükelçi Korutürk de gerisingeri gönderildi.
*
2010...
ABD Temsilciler Meclisi, soykırımı bi daha tanıdı. Washington büyükelçimiz Namık Tan, ilk THY uçağıyla geri çekildi. Ankara’da yakıt ikmali yapıldı. İlk THY uçağıyla geri gönderildi.
*
2011...
Fransa, soykırımı tanımakla kalmadı, soykırım yok diyeni hapse tıkan yasayı kabul etti. Paris büyükelçimiz Tahsin Burcuoğlu, ilk THY uçağıyla geri çekildi. Bu defa eskisi gibi olmayacak, Fransa’yla ilişkilerimizi kesiyoruz, ihalelere sokmayacağız, mallarını boykot edeceğiz, bundan böyle Fransız öpücüğü bile yapmayacağız falan diye atıp tutarken, bi baktık, Paris büyükelçimiz Paris’te.
*
2012...
Bu dirayetli, basiretli ve haysiyetli(!) politikamız neticesinde... Devletleri boşverdik, belediyeler bile havaya girdi. Torino belediyesi, soykırımı tanıdı. Torino tanıyınca öğrendik ki, Roma, Milano, Floransa, Venedik de soykırımı tanımış... Saldım çayıra mevlam kayıra denildi, hiç ses çıkarılmadı, zaten sayın ahalimizin de haberi olmamıştı, İtalya’yla aramızı bozmanın âlemi yoktu.
*
2013...
Avustralya, soykırımı tanıdı. Telaşa gerek yoktu. Çünkü, zaten 1998’de tanımıştı. E bu seneki neydi böyle? Bu sefer, hem Ermeni soykırımını, hem Süryani soykırımını, hem Rum soykırımını tanımıştı. Avustralya’ya göre, hepsini biz soykırmıştık. O kadar kusur kadı kızında da olur dedik, gıkımızı bile çıkarmadık.
*
2014...
Asrın liderimiz, zart diye taziyede bulundu, diyaspora bile şoke oldu, kulaklarına inanamadılar.
*2015...
Muhtemelen özür dileriz.
*
2016...
Olmadı en geç 2017, tanırız gari.