*
Yok öyle!
*
Sene 1991...
PKK, Bingöl’de yol kesti.
Amerikalı İngiliz Avustralyalı, beş arkeolog kaçırıldı. Bunlardan ikisi, Nuh’un gemisini aramak için Türkiye’ye gelen Amerikalı arkeologlar Ronald Wyatt ve Marvin Wilson’dı. 21 gün rehin tutuldular. Neticede, bir mağarada oldukları tespit edildi, operasyon yapıldı, PKK’lılar kaçtı, arkeologlar sağ salim kurtarıldı. O günkü tarihli gazetelerimiz yazmadı ama, orada iki şehit verdik.
*
Gel zaman git zaman...
Amerikalı arkeolog Ronald Wyatt, 1999’da kanserden öldü. Öbür arkeolog Marvin Wilson, rahmetli Ronald’ın dul eşiyle beraber mahkemeye başvurdu, “PKK’lılar bizi yağmurun altında 18 saat yürüttü, hastalandık, mağaralarda kaldık, çok korktuk, Ronald bu stresten kanser olup öldü, benim de sinir sistemim mahvoldu, ailelerimiz perişan oldu, bunların sorumlusu kimse, tazminat ödesin kardeşim” dedi.
*
Dava, 2001’de açıldı.
Üç ay önce sonuçlandı.
*
Columbia Federal Bölge Mahkemesi şu kararı verdi: “PKK örgütü, ABD ve Türkiye’ye göre resmen terörist örgüttür. Bu terörist örgüt, kaçırılma olayı sırasında, Suriye tarafından himaye ediliyordu. PKK lideri Abdullah Öcalan, Suriye’de barınıyordu. Dolayısıyla, Suriye devleti bu işin sorumlusudur.”
*
Ve, Suriye hükümeti 338 milyon dolar tazminat ödemeye mahkûm edildi!
Yanlış okumadınız...
338 milyon dolar!
Arkeologların eşleri ve çocuklarıyla birlikte, torunlarına bile ayrı ayrı tazminat verilmesine hükmedildi.
*
Şimdiiii...
Gelelim zurnanın zırt dediği yere.
*
Arkeologları temsil eden avukatlar kimdi? İnsan hakları konusunda hukuk mücadelesi veren sivil toplum kuruluşu, Shurat HaDin Law Center... Nereli bu arkadaşlar? İsrailli. Merkezi Tel Aviv’de.
*
Özetle...
*
“Olanları unutun, helalleşin” diyerek, bizi PKK’yla masaya oturtan ABD... Aynı PKK iki vatandaşını rehin tuttu diye Suriye’den 338 milyon dolar isteyecek... İki Amerikalı korktu diye 338 milyon dolar isteyen İsrail... Silahsız insanlarımızı takır takır katledip, 100’er bin dolarla helalleşecek öyle mi?
*
Sen de zafer kazanmışsın gibi, 1’er milyon dolara fit olacaksın öyle mi?
*
E hani van münüts demezler mi?