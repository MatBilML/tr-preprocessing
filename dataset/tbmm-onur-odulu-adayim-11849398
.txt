Spiderman, örümcek adam.

Batman, yarasa adam.

Hepsi hikáye...

Akman, pişkin adam.

*

Olgun manasında yani...

O yüzden öbürleri gibi tayt giymiyor.

Sakalı kesti ama, bıyığı duruyor.

Oturaklı kahraman.

*

Oturdu, kalkmıyor.

*

Üstelik hepsinin bi zaafı var...

Mesela, koskoca Superman’e bile dandik kriptonit filan gösteriyorsun, düşüyor... Buna ne gösterirsen göster, istifini bozmuyor, bana mısın demiyor.

*

Ve, hálá deniyor ki: "Niye kendine yakışanı yapmıyor da, bekliyor?"

*

Bana sorarsanız, TBMM Onur Ödülü’nün açıklanmasını bekliyordur...

Ki, yakışır.

*

"Nası yani?" derseniz...

Bu TBMM, Deniz Feneri Derneği’ne Üstün Hizmet Ödülü verdi mi birader? Verdi... Bu TBMM, mutfağının tabağını çanağını sürahisini Deniz Feneri Derneği’ne verdi mi? Verdi... E Zahid Akman’a Onur Ödülü’nü niye vermesin?

*

Bir davada adının geçmesi sorunsa eğer... Normalde, bu TBMM’nin 68 milletvekilinin yargılanması gerekiyor... Yargılanması gerekip yargılanmayanların arasında, hapisten çıkarılıp TBMM’ye getirilen de var, hapis yatmış başbakan da... Sorun oluyor mu?

*

Orhan Pamuk’un seveni var, sevmeyeni var. Türkan Saylan öldü, kendileri ödül almış gibi sevindiler, daha ne... İlber Ortaylı ve Fazıl Say desen, ahali tanımaz... Zaten tanısa, böyle TBMM olmaz.

*

Dolayısıyla, bu TBMM’nin kendine yakışanı yapmasını ve Onur Ödülü’nü Akman’a vermesini rica ediyorum... Aday gösterilmediyse de, seçe seçe bu TBMM’yi seçen vatandaşlar adına, kendimize yakışanı yapıyorum ve aday gösteriyorum.