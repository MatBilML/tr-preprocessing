*

Köpeğinin ölümü üzerine, köpeğine hitaben, gazetelere teşekkür ilanı veren hayvansever vardı geçenlerde... Seçimi kazanan parti de, seçmenlere teşekkür ilanı vermişti seçimden sonra... Klibini yapan plakçıya teşekkür ilanı veren şarkıcı var. Üstgeçit yaptığı için belediye başkanına teşekkür ilanı veren mahalleli var. Fabrikasının kurdelesini kesen bakanlara teşekkür ilanı veren işadamı var. Mağazasının açılışına gelen valiye teşekkür ilanı veren esnaf var. Beğenerek izlediği televizyon dizisinin yapımcısına teşekkür ilanı veren izleyici var. İzlemeye gelen seyircilere teşekkür ilanı veren tiyatrocu var. Ameliyatını yapan hastaneye, doktorlara, hemşirelere teşekkür ilanı veren hasta var. El Kadı ve Cüneyt Zapsu’yla alakalarının olmadığını belirtip, kendilerine gösterilen ilgiye teşekkür ilanı veren market var. Şahane uygulamaları nedeniyle hükümete teşekkür eden ilaç firmaları var. Vergi rekortmenlerine teşekkür ilanı veren meslek odası var. Meslek odasına teşekkür ilanı veren vergi rekortmeni var. Taraftarına teşekkür ilanı veren futbol kulübü var. Futbol kulübüne teşekkür ilanı veren taraftar var. Yazarına teşekkür ilanı veren kitapçı var.

Cumhurbaşkanı’nı tebrik etmek için tebrik ilanı veren var. Başbakan’ı tebrik etmek için tebrik ilanı veren var. Ramazan için tebrik ilanı veren var. Kandil için tebrik ilanı veren var. Ramazan Bayramı için tebrik ilanı veren var; Şeker Bayramı için tebrik ilanı veren var... Kurban Bayramı için tebrik ilanı veren var. Cumhuriyet Bayramı için tebrik ilanı veren var. 23 Nisan için tebrik ilanı veren var. Yılbaşı için tebrik ilanı veren var. Sevgililer Günü için tebrik ilanı veren var.

*

Günlerdir bakıyorum...

Şehit ilanı yok.

Ne bir başsağlığı ilanı veren var... Ne de canlarına karşılık, iki sütun 10 santim bir teşekkür ilanı veren.

Yok.