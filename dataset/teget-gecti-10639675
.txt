Sarkozy, Yahudi.

Barzani, Yahudi.

İsmet İnönü, Kürt.

Aurelio hangi hakla Türk?

Karamanlis, Karamanlı.

Alevi milletvekili, hacı bakan, imam belediye başkanı, diyanet işleri eski başkanlarından biri Ermeni, şehidimiz Kürt.

*

Nerede çıktı bu haberler?

Bizim basında.

*

Şimdi ne diyor bizim basın?

"Köken araştırmak ayıptır!"

*

Ayıptır hakikaten.

*



"Ağlama duvarının önünde bir bürokrat" başlığıyla ve son derece çirkin imalarla Genelkurmay Başkanı Orgeneral İlker Başbuğ’un fotoğrafını manşete koyan kimdi? Abdullah Gül’ün "okuduğum ve sevdiğim gazete" dediği gazete... "Büyükanıt’ın dedesinin mezarı İsrail’de" diyerek, şehit subayımızın cenazesine Yahudi göndermesi yapan?

*

"Mandacı, işbirlikçi, liboş gibi yaftalar kullanmayalım" diye televizyon reklamı veren gazete, Kemal Kılıçdaroğlu’na giydirmek için "Dersim isyanıyla meşhur Tunceli’de doğdu" diye yazmadı mı kendi sayfalarında?

Kusur mudur Tunceli’de doğmak?

*

Soruları artırmak mümkün.

Varmak istediğim yer, şu...

*

Kabak tadı veren bu tartışmanın, kabak gibi ortaya çıkardığı bir gerçek var: Abdullah Gül, Türk medyasının her kanadında "avukat ordusu"na sahip.

*

Hatta, yan yana koyup baktığımızda, "Abdullah Gülcülerin sayısı, Tayyip Erdoğancılardan katbekat fazla" bile diyebiliriz... Çünkü görüyoruz, Tayyip Erdoğan’ı kıyasıya eleştirmek serbest, Abdullah Gül’e dokunmak cızzz.

*

Sanırım, alakalı alakasız her konuda bağıra bağıra fikir beyan eden Başbakan’ın bu konuyu "teğet geçmesi" ondan.