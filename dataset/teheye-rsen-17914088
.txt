*
“En büyük kupa, Türk Hava Yolları’nın oldu... Türk Hava Yolları’nın sponsor olduğu Manchester United ile Barcelona, şampiyonlar liginde final oynadı.”
*
“Barcelona’lı futbolcuların ailelerini jest olarak İngiltere’ye ücretsiz götüren Türk Hava Yolları, dönüşte bir jest daha yaptı, Barcelona’lı futbolcuları İspanya’ya ücretsiz götürdü.”
*
“Türk Hava Yolları, teknik direktör Guardiola ve futbolculara şampiyonluk pastası kesti.”
*
“İki takıma birden sponsor olan Türk Hava Yolları genel müdürü Temel Kotil’e, final oynayacak takımların önceden nasıl tahmin edildiği soruldu... Temel Kotil, gülümsedi, tahmin etmedik, iyilerle bir araya gelirseniz, sonuç pozitif olur dedi.”
*
Gurur duyuyor insan.
*
Aynı gazetelerin “ekonomi class” sayfalarında ise, şu habercik vardı.
*
“Reklama doymayan... Manchester United’la Barcelona’ya sponsor olan Türk Hava Yolları, 2011 yılının sadece ilk 3 ayında 332 milyon lira, eski parayla 332 trilyon lira zarar etti.”
*
Ekstra gurur duyuyor insan.
*
Bu vesileyle bi reklam filmi daha patlatmakta fayda var, başrolde Messi... “Eskiden kimse badem bile hayal edemezdi, şimdi afiyetle götürüyoruz artık, badem ezmessi!”