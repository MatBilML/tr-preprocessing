*

Vazo, öyle dandik vazo değil.
“Mükemmel insan”ı sembolize eden “Kamil” adını taşıyor: Kamil Vazo...

*

“Bu vazoya her baktığımda, daha iyi insan olmak için gayret edeceğim” diyen Clinton, vazoyu hak etmek için yaptığı konuşmada, şunları söyledi: “İnsanla samimi olarak ilgilenmeniz gerekir. Sizin sahip olduğunuz şanslara sahip olmayan insanları düşünün. Kör olmamaya çalışın.”

*

Herkes ağzının içine bakıyordu.
Bakarkör olmayanlar gördü...
Sağ elinde bileklik vardı.

*

O siyah plastik bileklikte, Shane Padraig Duffy yazıyordu... Yani?
2008 senesinde, henüz 22 yaşında, Irak’ta hayatını kaybeden çavuşun adı...
Clinton gibi, tek kız evladı varmış.

*

“Kahraman Bilezik” deniyor ona...
Irak’ta, Afganistan’da, Vietnam’da hayatını kaybeden askerlerin anısına üretildi. Siyah’ı var, beyaz’ı var; her askerin adına var. Her sene ortalama 500 bin adet satılıyor. Alıyorsun, asker ailelerine yardım için kullanıyorlar.

*

Obama da takıyor... Onunki, Ryan David Jopek, mayınla ölen 22 yaşındaki çavuş... Annesi hediye etti, adının altında şu cümlecik yazıyor: “Herkes bir şeylerini veriyor, o her şeyini...”

*

Son seçimde “demokrat” Obama’nın rakibi olan “cumhuriyetçi” Mc Cain de takıyor... 2006 senesinde Irak’ta ölen 21 yaşındaki Matthew Stanley adındaki er...
O da annesinden hediye.

*

Mc Cain’in yardımcısı olarak seçime giren Sarah Palin de takıyor; kendi evladınınkini... 19 yaşındaki Track Palin, Irak’a gitti, ölmeden dönmeyi başardı, annesi hâlâ onun bileziğini taşıyor.

*

Partileri farklı.
Duyguları tek tip.

*

Clinton sayesinde öğrendik; 2008’de ölmüş, Shane Padraig... O sene, bizim 150 şehidimiz var mesela... Girip, tek tek sormak isterdim TBMM sıralarına...

Kaçının adı “Kamil”di acaba?

*

Dolayısıyla...

“Tek tip” askerlik olması için, öncelikle, siyasetçi zihniyetinin “tek tip” olması gerekiyor kardeşim.

*

“Bedel”li meselesine gelince...

Kamil Vazo, bin 100 lira.

Kahraman Bilezik, sadece 19 lira.

Ne işimiz olur ki bizim ucuzla!