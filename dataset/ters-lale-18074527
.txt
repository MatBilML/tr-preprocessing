El âlemin çöpüyle leğen yapan�
çöp ithalatçısı, vatandaşın çöpünü
çöpe atmasından şikâyetçi.

*

Eşek ithal ediyoruz.
Mardin’e.
Belediye’deki 48 kadrolu eşeğin
10’u emekli oldu, çöp toplama işi aksadı, Belediye Başkanı kendisini ziyaret eden İtalya’nın Ankara Büyükelçisi’ne sipariş
etti, Sicilya’dan 15 eşek gelecek. İthal eşekler, Fen İşleri Müdürlüğü’nde bir
hafta kurs görüp, kadroya alınacak.

*

Böcek ithal ediyoruz.
Uğurböceği...
Hani “uç uç böcecik, annen sana terlik pabuç alacak” var ya, işte o...
İspanya’dan geliyor. İthal tarım
ilaçlarıyla bizdeki neslini yok ettik,
halbuki, tarımdaki zararlıları o yok ediyor.

*

Bakteri ithal ediyoruz.
Hollanda’dan...
Türk yoğurdu için.

*

Koyun güdemez bunlar...
Kaz güdemez bunlar...
Memleketin adı, Turkey.
Hindi ithal ediyoruz.

*

Hamsiyi duymuşsunuzdur...
Fare ithal ediyoruz.
Malum, bizimkiler cahil, laboratuvarda deney yapmak için diplomalı fare lazım.

*

Antepfıstığı...
Gazitahran’dan.

*

Kabuk ithal ediyoruz.
Limon kabuğu...
Elde kalan malı ineğin önüne döküyoruz, sonra, ilaç üretimi için kabuğunu ithal ediyoruz.

*

Limonun kilosu 10 kuruş.
Kabuğun kilosu 4 lira...
Ki, 10 kuruşa satmaktansa yesin diye
önüne döktüğümüz inek de Uruguaylı zaten.

*

Bas bas bağırsak, hikâye.
Bağırsak ithal ediyoruz.
Brezilya’dan, kokoreç için.

*

Tahta bıçak ithal ediyoruz.
Bambu...
“Salata yaparken sebzelerin vitaminini kesmeyin” sloganıyla
piyasaya sürüldü. Aman diim yani,
metal bıçakla kesince vitamini kaçıyormuş...
Ki, marul Çin’den.

*

Bildiğin taş ithal ediyoruz.
İsveç’ten, bahçe süsü için.
Toprak ithal ediyoruz.
Almanya’dan, saksı için.

*

Kafamızı nereye çevirsek, keresteye rastlıyoruz ama, az bile demek ki...
İthal ediyoruz.

*

Ekonomisi iflas etmiş Yunanistan bizden banka aldı, biz onlardan babayı aldık desek, yanlış olmaz... Sperm ithal ediyoruz.

*

Hal böyleyken...

*

57 adet “ters lale”yi yurtdışına çıkarmaya çalışan iki turist... Tarım Bakanlığı, Çevre Bakanlığı, Adalet
Bakanlığı, İçişleri Bakanlığı, Dışişleri Bakanlığı, Emniyet Genel Müdürlüğü, Milli İstihbarat Teşkilatı, Jandarma Genel Komutanlığı, Gümrük Muhafaza Müdürlüğü ve Doğa Koruma Genel Müdürlüğü’nün nefes kesici operasyonuyla, Kapıkule Sınır Kapısı’nda suçüstü enselendi. Dört-beş üniversite, TÜBİTAK filan devreye girdi.

*

Çünkü, lale tersine...

*

Burası Türkiye.
Yok öyle!