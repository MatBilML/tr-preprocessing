Teşvik paketini açıklıyorum...

*

"Yürü be koçum, arkandayım!"

"Bastır!"

"Aslansın sen Kobi!"

"Anadolu kaplanı!"

*

Teşvik paketi budur.

*

Bir tarafı New York, bir tarafı Kabil olan memleketimde, şehirlerarası adaletsizliği dengelemek için ilk teşvik komisyonu ne zaman kuruldu biliyor musunuz? Taaa 1863’te... Sultan Abdülaziz iktidardı. Anadolu’yu teşvik ede ede elimizde bi tek Teşvikiye Camii var...

O da İstanbul’da!

*

AKP’nin "Bunlar çok geri kalmış"

diye çıkardığı ilk teşvik yasasında

kaç şehrimiz vardı? 49...

*

Şimdi "Bunlar çok geri kalmış"

diye çıkaracakları teşvik yasasında

kaç şehrimiz var? 81...

*

O kadar şahane yönetildik ki, 7 sene önce geri kalmayanlar da geri artık...

Komple teşvike muhtacız.

*

Uzun lafın kısası, tek ekonomist tanırım ben, Aristo... "Herkes en fazla kendi çıkarını, en az başkalarının çıkarını düşünür" der... Çıplak gerçektir... Düzce varken, Bingöl’e fabrika kurmaz kimse... Galatasaray varken, Erzurumspor’a başkan olmaz Adnan Polat... Fenerbahçe varken, Diyarbakır’a başkan olmadığı gibi Aziz Yıldırım’ın... Zaten aslına bakarsanız, geri kalmış şehirleri teşvik ediyor diye alkışlanan Başbakan’ın Rize’den kalkıp İstanbul’a göç etme sebebi de budur.

*

Devlet gider, kurar.

Başka yolu yoktur.

*

Bir taraftan ekonomiden elimi eteğimi çekiyorum ayaklarıyla devletin altın yumurtlayan tavuklarını el áleme satacaksın... Bir taraftan da dünyanın en pahalı benzinini, en pahalı doğalgazını, en pahalı elektriğini dayayacaksın, dünyanın en yüksek dolaylı vergisini alacaksın... Sonra diyeceksin ki: "Adalet ve kalkınma getiriyorum, arkandayım!"

*

Suça teşvik etmeyin insanı...

Biliyoruz neremizde olduğunuzu.