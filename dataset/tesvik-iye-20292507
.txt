“Bunlar öbürlerinden çok fena geri kalmış” dedikleri şehir sayısı kaçtı?
36.
2009.
Teşvik paketi açtılar.
“Bunlar öbürlerinden çok fena geri kalmış” dedikleri şehir sayısı kaçtı?
49.
2012.
Teşvik paketi açtılar.
“Bunlar öbürlerinden geri kalmış” dedikleri şehir sayısı kaç?
81!
Öyle şahane teşvik edildik ki...
Geri kalmayanlar da geri artık.
“Uzay” yatırımları mesela...
5’inci bölge kapsamındaki teşviklerden yararlanacakmış.
Bakıyoruz 5’inci bölgeye...
Erzurum orada.
“5”inci bölgenin baraj göletindeki arızalı elektrik direğini tamir etmek için deniz bisikletiyle gitmek zorunda kalan “5” işçi alabora oldu, saatlerce bağıra bağıra, çırpına çırpına can çekiştiler, kıyıdakiler dövüne dövüne, çaresizce seyretti, hava karardı, biri boğularak, dördü donarak öldü... Güya uzay mekiğine teşvik verilecek ama, kayık yok Erzurum’da, kayık.
6’ncı bölgeyi düşün gari.
Ha şunu diyebilirsiniz tabii...
Hiç mi faydası olmadı?
Elbette oldu.
Teee 1854’te, Başbakanımızın “dedemiz” dediği, Abdülmecit tarafından açılmıştı ilk teşvik paketi.
Netice?
Teşvikiye Camii.
E hazır Teşvikiye’ye kadar gelmişken, rahmetli işçiler için gıyabi cenaze namazı kılalım bari.
- Teşviki nasıl bilirdiniz?
- İyi bilirdik.
- Gömün.