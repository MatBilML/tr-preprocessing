Ankara’daki ABD Büyükelçiliği’nin bahçesinde seçkin misafirler var. Celal Bayar, Adnan Menderes, bakanlar, ellerinde kadehler filan... Işıklar kapatılmış. Film seyrediyorlar.

*

Başrolde, Cumhurbaşkanımız.

*

Eisenhower çağırmış, Celal Bayar da, İngiltere’den yola çıkan Mauritania transatlantiğine binerek, 4 günde ABD’ye varmıştı... Eisenhower, Beyaz Saray’da Celal Bayar onuruna yemek vermiş, “Türk milletinin istikbalini alaka ile takip etmemiz gerekiyor” demişti. Sonra da “Benim biraz işim var, sen dolaş” diyerek, Celal Bayar’ın altına özel uçağını vermiş, New York, San Francisco, Chicago, Los Angeles, Las Vegas, tam 24 eyaleti gezdirmişti... Bir ay! 26 Ocak’ta gitti, 27 Şubat’ta döndü. Yüce Türk basını, “Reisicumhurumuz el üstünde tutuldu” diye yazmış, reisicumhurumuz da, İstanbul ve Ankara’da davul-zurnalarla karşılanmıştı. ABD’nin o günkü Ankara Büyükelçisi Avra Warren, bu bir aylık seyahati siyah-beyaz filme çektirmiş, bahçeye büyük bir sinema perdesi kurdurmuş, alayını davet etmiş ve ışıkları kapatmıştı.

*

Film böyle başladı.

*

Sürükleyiciydi.

O kadar beğenildi ki...

Yeni bi film çevirmek için Adnan Menderes de gitti Beyaz Saray’a.

*

İsmet İnönü 2 defa gitti.

Cevdet Sunay 1 defa.

(Burdan itibaren renkli sinemaskop)

Bülent Ecevit 3 defa.

Süleyman Demirel 4 defa.

Kenan Evren 1 defa.

Turgut Özal 6 defa.

Tansu Çiller 3 defa.

Abdullah Gül 1 defa.

*

Kaç film etti?

23.

*

Peki ya Tayyip Erdoğan?

Özal’ı 3’e katladı.

Tek başına 18 defa.

*

Aksiyon, drama, korku, komedi...

Toplam “41” kere maşallah yani.