*
(Malum, Corç Kuluni’dir cumhurbaşkanımız... İlk kez, 2003’te İtalyan Panorama dergisi tarafından benzetilmiş, “Boğaz’ın Corç Kuluni’si” başlığıyla tanıtılmıştı. Bizim basın derhal orijinal Corç Kuluni’ye koşmuş, fikrini sormuş, “şu kâğıda adını yazın, internetten fotoğrafına bakayım” cevabıyla karşılaşmıştı. Halbuki, internete filan gerek yoktu, 30 kilo alıp, bıyık da bıraktı mıydı, hık demiş burnundan düşmüştü.)
*
Peki niye Holivut tarihinde bi ilk derseniz.... Ancelina Coli alayını sıraya dizmiş, Şan Koneri, Denzıl Vaşingtın, Nikılıs Keyç, Antonyo Banderas, Denyıl Kıreyk, Cud Lav, Met Deymın, Rabırt Deniro, Cerard Batlır, Bıret Pit, Morgın Firimın, Coni Dip’le film çevirmiş, Corç Kuluni’yle hiç çevirmemişti.
*
Corç Kuluni de, Mişel Fayfır’la oynamış, Culya Rabırts’la oynamış, Sandıra Bulok’la, Düru Berimor’la, Ketrin Zeta Cons’la, Merili Sitrip’le, hatta Cenifır Lopez’le oynamış, Angelina Coli’yle kısmet olmamıştı.
*
Holivut’un başaramadığını...

Türkiye başardı.
*
Gerçi, Holivut’ta ilk demek yerine, Holivut’ta bi ilk daha demek daha doğru...

Çünkü, Holivut’ta bi başka ilk’i başarmış, daha önce hiç bir araya gelmeyen Corç Kuluni’yle Kevın Kostnır’ı buluşturmuştuk.
*
(Beş sene önce, Cumhuriyet Bayramı’nda... Kevın konsere gelmiş, e gelmişken Çankaya Köşkü’ndeki 29 Ekim resepsiyonuna davet edilmişti. Devlet erkânı 1 numaralı protokol kapısında yığıldığı için, Kevın beklemesin diye, 5 numaralı kapı açılmış, Kevın girmiş, devlet erkânı da Kevın’la hatıra fotoğrafı çektirmek için kuyruğa girmişti. Kevın’a Corç Kuluni’yi göstermişler, gidip elini sıkmıştı, öbür eli cebindeydi... Mebuslarımıza göz kırparak dolaşırken, kolundan tutup, Başbakanımızın yanına götürmüşler, Başbakanımız “Atatürk filminde oynayacak mısınız?” diye sormuş, Kevın da “herkes aynı soruyu soruyor ama, böyle bi filmden haberim yok” demişti. Baktılar ki hava bulutlanıyor, Kevın’ı kapıp, Genelkurmay Başkanımızın yanına götürmüşler, Genelkurmay Başkanımız “sizin gibi yakışıklı birinin burda olmasından ötürü, kendimi çok şanssız hissediyorum” diye espri yapmış, Kevın gülmemişti. O sırada biri yanaşmış, “Ben Deniz Kuvvetleri Komutanıyım” demiş, Kevın da “zaten kıyafetinizden belli” cevabını vermiş, Deniz Kuvvetleri Komutanımız Saratoga tarafından vurulan Muavenet gibi olmuştu! Kafa göz yara yara, dan dun konuşan Kevın’ı Ali Babacan’ın yanına sürüklemişler, Babacan mavi tur’a çıkmasını tavsiye etmiş, Kevın bu sefer de “Mavi tur ne?” diye sormuştu iyi mi!)
*
(Kevın’ı kazasız belasız Çankaya’dan çıkarıp, Anıtkabir’e götürmüşler, eline bayrak tutuşturup, sallatmışlardı. Sen misin sallayan... Bi teyze koşup göğsüne yaslanarak ağlamış, “şehitler ölmez vatan bölünmez” diye bağıranlar, aniden, “ay lav yu Kevıınnn, ay lav yu Kevııınn” tezahüratına başlamıştı. Kevın, mozoleye beyaz zambaklar bırakmış, Melih Gökçek’in Zenger Paşa Konağı’nda onuruna verdiği yemeğe katılmıştı. Mönüde, pide, bazlama, tandır, etli dolma vardı. Melih Gökçek “Sence kaç yaşındayım” diye sormuş, Kevın “42” demiş, o zamanlar 59 yaşında olan Melih Gökçek’in pek hoşuna gitmiş, “sana ne ısmarlayayım” demişti. Bilahare, “kesenize bereket” bile demeden kalkıp giden Kevın, bütün sorunlarımızı unutturan “rol”ü karşılığında, teheye’nin reklamından malı götürmüştü.),
*
Neyse, mevzuyu dağıtmayalım.
*
Bi tarafta, CIA’den Ajan Salt’u canlandıran, Suriye’nin iyilik meleği Ancelina Coli... Öbür tarafta, Washington’daki düşünce kuruluşları tarafından Büyük Ortadoğu Projesi’nin kod adı olarak kullanılan “Syriana”daki rolüyle en iyi yardımcı erkek Oscar’ı kazanan Corç Kuluni’nin benzeri... 
*
Popcorn’ları hazırlayın ahali.

Böylesi...

Holivut’ta bile görülmedi.