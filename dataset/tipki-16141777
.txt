*

Bismillah.
20 makam aracı alındı.
Hepsi sıfır kilometre.
Henüz 2010’dayız.
2011 model alındı.

*

Yeni bina verildi.
Gerçi sıkış tepiş olacak.
Çünkü, 20 üye çalışacak.
Bina anca 17 katçık.

*

Odalar tefriş edildi.
Hepsine sekreter verildi.
Hepsine şoför verildi.
2’şer bin lira zam yapıldı.

*

Atatürk’e gittiler dün, Anıtkabir’e, önde Adalet Bakanı’nın Alman Mercedes’i, arkasında konvoy halinde 20 tane Fransız Renault... Plakalar seri, 06 DE 71 küsur, 06 DE 71 küsur, 06 DE 71 küsur... Bahçeye park ettiler yan yana, bi saydılar ki, 20 tane 06 DE 71 küsur...

*

Panik çıktı!

*

“Kardeşim, Bakan ve Müsteşar dahil, 22 üyeyiz, Mercedes burda, 20 tane Renault da burda, 22’nci nerede? Yoksa, protesto edip, gelmeyen mi var?” endişesi yaşandı.

*

Meğer.
Müsteşar Audi’siyle gelmiş.

*

(HSYK üyeleri yeni oldukları için bilmiyorlar haliyle... Bizim Adalet Bakanlığı Müsteşarları hep Audi A6’ya biner. Emekli olduğunda da, götürür. Yeni gelene yeni Audi alınır.)

*

Neyse. Atatürk’e çelenk bıraktılar, sonra hep beraber geri döndüler, önde Adalet Bakanı’nın Mercedes’i, arkasında Adalet Bakanlığı Müsteşarı’nın Audi’si, onun arkasında konvoy halinde 20 tane Renault. Ama, hangisi hangisine biniyor, net anlaşılamadı, camlar füme.

*

Halbuki, Fransa’yı örnek gösteriyorlardı hep bize... “Tıpkı öyle olsun” deniyordu. Netice itibariyle, ahalimiz referandumda “evet” dedi, bizim HSYK, Fransa HSYK’sı örnek alınarak inşa edildi.

*

Açtım, sordum Fransa’ya.

*

Adalet Bakanı, yerli malı kullanıyor, taaa 2006 model... Adalet Bakanlığı Müsteşarı’nın bırak modeli filan, makam aracı bile yok, metroyla veya servis minibüsüyle gidip geliyor.

*

Ya HSYK?

*

30 üyesi var. Sadece 2 otomobil tahsis edilmiş. Kimin işi varsa, o biniyor. Eve götüremiyorlar. Çünkü, özel hayatlarında kullanmaları yasak.
Yenge binemiyor.

*

Referandum sayesinde “tıpkı Fransa gibi olan” Türkiye’de 125 bin makam aracı bulunuyor. Fransa’da 9 bin... Sarkozy geçen ay talimat verdi, makam aracı sayısı 7 bine inecek, bakanlar iş seyahatlerinde uçağa binemeyecek, trenle gidecek...“Tıpkı bizdeki gibi” olacak yani.

*

Evet diyenlerdenseniz.
Aklınızda bulunsun.
Fransızca’da oui yazılıyor.
Vıyyy diye okunuyor!