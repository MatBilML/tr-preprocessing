Sterlin’in simgesi £
Yen’in simgesi ¥
*
Türk Lirası’nın ne?
TL.
*
E çok banal tabii.
O yüzden...
Merkez Bankamız yarışma açtı.
Paramıza simge arıyor.
*
Paramıza simge arayan Merkez Bankamızın kasasında ne var birader? Başbakanımız söyledi, eskiden 27 milyar “dolar” vardı, şimdi 95 milyar “dolar” var. TL olsaydı, onu da söylerdi.
*
Ulaştırma Bakanımız dün açıkladı,
İzmit Körfez Köprüsü 1.1 milyar “dolar”a mal olacak, kadeve hariç 35 “dolar”a geçilecek.
*
Sağlık Bakanımız 210 milyon “dolar”a aşı ihalesi açarken, Turizm Bakanımız 150 milyon “dolar”a mal olan otelin açılışını yaptı.
*
Türkiye İstatistik Kurumu’nun verilerine göre, 11 milyon yurttaşımız günde 2 “dolar”la geçinirken... İşçi Bulma Kurumumuz, paritenin zıpladığını görünce, İşsizlik Sigortası Fonu’nda istiflediği 165 milyon “dolar”ı satarak, voliyi vurdu.
*
İstanbul’un elektrik dağıtım işi 1.8 milyar “dolar”a alıcı bulurken... Göbek adı Türk olan Telekom 6.5 milyar “dolar”a satıldı. Süperlig’in naklen yayını 321 milyon “dolar”a giderken... TRT, ikinci lig maçlarına 40 milyon “dolar” verdi.
*
Türkiye Ziraatçılar Derneğimiz, çiftçi başına ödenen 40 “dolar”lık desteğin yetersiz olduğunu belirtirken... Tarım Bakanımız, ahalinin refahı arttığı için normalden fazla et yediğini, ahalimiz normalden fazla et yediği için, etin kilosunun 19 “dolar”a çıktığını söyledi.
*
Kültür Bakanımız, tanıtıma ayrılan 140 milyon “dolar”ın kendilerine yetmediğini ifade ederken... Enerji Bakanımız, 42 milyar “dolar”lık kömür rezervi bulduğumuzu müjdeledi.
*
YÖK Başkanımız, kopya çetesinin KPSS sorularını 20 bin “dolar”a sattığını açıklarken... Diyanet İşleri Başkanlığımız, Hac kurban ücretinin 115 “dolar” olduğunu açıkladı.
*
Başbakanımız, 100 milyon “dolar”a Uzay Merkezi kuracağımızı... Çılgın kanal projesine ise daha kafadan 30 milyar “dolar” vermeye hazırım diyen işadamımız olduğunu söyledi.
*
TOKİ’den kira öder gibi Ankara’da ev sahibi olan vatandaşlarımız, iki artı birlerden 74 “dolar”, üç artı birlerden
96 “dolar” yakıt aidatı alındığını anlatırken... CHP soru önergesi verdi: Dışişleri Bakanı’nın oturduğu ev için aylık 20 bin “dolar” kira ödendiği doğru mu?
*
Bu arada, evlatlarını özel eğitim kurumlarımıza gönderen veliler, ücretlerin “dolar”a endeksli olmasından yakındı.
*
Çorum konulu kompozisyon yarışmasını kazanan öğrencimize 500 “dolar” ödül verilirken... Antalya’da 5 bin “dolar” ödüllü, en temiz tuvalet yarışması düzenlendi.
*
Vaziyet böyleyken...
Merkez Bankamız itibarı artan paramıza simge arıyor ki, dünya baktığında şıp diye tanısın.