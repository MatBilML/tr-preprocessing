*
Bence yanlış yapmış.
*
Eyüp Sultan’ım deseydi...
Rahat 16 milyon götürürdü.
*
Çünkü bu ülkede...
Başbakanlığa bağlı Vakıflar Genel Müdürlüğü, Bayındırlık Bakanlığı’na bağlı Tapu Kadastro Genel Müdürlüğü’ne resmi yazı gönderip, Hazreti İsa’nın tapu kayıtlarını istedi birader!
*
Nası yani dersen?
*
Sayın devletimiz, azınlık vakıflarına emlak beyannamesi gönderdi, azınlık vakıfları mülk sahibi hanesine “Hazreti İsa” yazdı, sayın devletimiz de tapuları Hazreti İsa adına tescil etti. Bilahare... Sayın hükümetimiz, bugünlerde çok popüler olan bi tarihte “28 Şubat”ta, ama, malum 28 Şubat’ta değil, 28 Şubat 2008’de AB’ye uyum ayaklarıyla, azınlık vakıflarına ait taşınmazların iadesini yasalaştırdı. E adamlar da mülklerini geri istedi. E adamlar mülklerini geri isteyince, sayın başbakanlığımız sayın bakanlığımıza resmi yazı yazıp, Hazreti İsa’nın “ikametgah adresi”ni istedi...
Ki, Hazreti İsa gelsin, mirasçılarına devir işlemlerini yapsın.
*
Henüz bulamadılar.
Aranıyor Hazreti İsa.
*
Bu arada... Yüce mahkememiz, Beşiktaş’ta oturan Mariam binti Ovahim’in bulunması için, sayın Emniyet’e resmi yazı yazdı, derhal bulunmasını istedi. Sayın Emniyetimiz, aradı taradı, “şahsın bulunamadığını, adresinin tespit edilemediğini” bildirdi. Yüce mahkememiz de, sayın Emniyetimizden gelen cevap
üzerine, “kayıp şahıs”a ait taşınmaza kayyum tayin etti... Halbuki, mahkeme celbi çıkarılan kayıp şahıs, halk arasındaki tabirle, bildiğin Meryem Ana!
*
Sayın devletimiz, Cebrail Aleyhisselam’ın da peşine düşmüş durumda... O da meçhul mülk zengini olarak aranıyor. Gabriel adıyla aradıkları için, bi türlü ensesine binemediler.
*
Netice itibariyle...
*
Bi ülkenin hükümeti, Hazreti İsa’nın tapusunu arıyorsa... O ülkenin ahalisine cennetin tapusunu kakalamak, suç filan değildir, sevaptır. Dubleks villa kakalanmaması günahtır.