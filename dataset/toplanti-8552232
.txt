- Sezer’in işidir, o yaptı diyelim.

- Sezer emekli oldu birader...

- Başsavcı’nın yüzünden diyelim.

- Bak, o olur...

- 10 milyar dolar kaçırdı diyelim.

- 20 diyelim, 20!

- Bi dakka arayayım şu şişmanı, "Alo, benim ben... 25 milyar dolar kaçırdı diye yaz... 35 mi yazdın? İyi, değiştirme o zaman, 35 milyar dolar kaçırdı yaz... Öbürlerini de ara, onlar da yazsın."

- Dolara n’apçaz?

- 2 sıfır daha atalım.

- Kalmadı ki sıfır... Dedim ben size, bi defada 6’sı birden atılmasın diye, 4’ü atılsaydı, 2’sini de şimdi atardık, yırtardık.

- Valla hiç boşuna kafa yormayalım arkadaş, direkt Euro’ya geçelim, herkes Euro kullansın, indi çıktı stresi olmaz.

- Riyal’e geçsek...

- Dur be kardeşim! Zaten başımız dertte, riyal miyal yumurtlama...

- E canım, İran Riyali demeyiz, Suudi Riyali deriz, ne var bunda? Hacılara da kolaylık olur. Bi taşla iki kuş.

- Kürşat, çıkar şunu kardeşim toplantıdan, gözünü seveyim...

- Gel abi sen, hava alalım biraz.

- Malezya Ringgit’i desek...

- Abi, ölümü öp, çıkalım!

- Tövbe tövbe, ne diyoduk?

- Dolara n’apçaz?

- Başsavcı maaşını komple dolara yatırdı, pariteyi kasten zıplattı diyelim.

- Yerler mi?

- Yemesine yerler de, adamın maaşı 4 bin lira falan... Bizim maaşları da kurcalarlar sonra, akıllarına getirmeyelim.

- Şimdi bakın şöyle yapalım... Başsavcı bu işi çıkarınca Dow Jones düştü, petrol fiyatları yükseldi, petrol yükselince dolar da yükseldi diyelim.

- Hay aklınla bin yaşa!

- İşsizliği de savcıya yıksak mı?

- Yık sen, yık...

- İtiraz edene kömür takviyesi yapın, içeri girenlerin fotoğraflarını da koyun, ülkeyi yıkcaklar, ekonomiyi batırcaklar falan deyin.

*

- Abi...

- Ne?

- Borsa yükselişe geçti...

- Yapma!

- Valla... Dolar da iniyor iyi mi.

- İstikrar deyin o zaman... Ara şişmanı, istikrar yazsın. Piyasa, Başsavcı’ya kulak asmadı yazsın... Çok fena rezil oldu desin.

- İşsizliğe ne desin?

- Onu demesin.