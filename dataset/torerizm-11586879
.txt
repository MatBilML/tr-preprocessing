Hamidiye alayı reisi.

Araplar akın yapardı...

O korurdu Mardin’i.

*

Kontrol ettiği toprakları, İbrahim Paşa bağışlamıştı ona... İbrahim Paşa, aslında Berho Ağa... Sultan Abdülhamid’den aldığı "paşa" unvanıyla kurmuştu Hamidiye alaylarını... "Gazeteci" ayaklarıyla bölgeyi karış karış gezen ve etnik-dini haritayı çıkaran İngiliz ajanı Mark Sykes, çadırında görüşmüştü İbrahim Paşa’yla... İngiltere Kraliçesi tarafından "sir" unvanı verilen Mark Sykes, şöyle yazmıştı İbrahim Paşa için:

"Feodal baron!"

*

Neyse...

İbrahim Paşa’nın en sevdiği adamlarından biriydi Hüseyin Kanco... Kürt’tü. Devlete sadıktı. Mustafa Kemal’i o kadar severdi ki, kızının adını "Türkiye" koydu... Gel zaman git zaman, kız büyüdü, ağa kızıdır, alamazsın, baba verir, kendi gibi yiğit birine vermek istedi Hüseyin Kanco... Bir oduncu vardı, gariban ama, bilekli, Hacı Sinan... Çağırdı Hüseyin Kanco, "Bak" dedi, "malımı mülkümü sana bırakacağım, tek şartım var, damadım olacaksın!"

*

Evlendi Hacı Sinan ile Türkiye.

Sene geldi 1934’e...

Soyadı Kanunu çıktı.

Hacı Sinan, kayınpederi gibi devletine bağlılığını kanıtlamak için, "Türk" soyadını aldı. Sinan Türk oldu, eşi de Türkiye Türk... Yıllar geçti, Sinan bir evlilik daha yaptı. İkinci eşinden Ahmet doğdu.

(DTP Eşbaşkanı Ahmet Türk...)

Türkiye çok üzüldü, üzerine kuma getirilmesini kabullenmedi. Kaçtı evden, Derik’e, babasının dostu Necmioğlu Aşireti’ne sığındı... Türkiye’nin evlatları da, analarının başka bir aşirete sığınmasını kabullenemedi... "Töre" vardı... Hacı Sinan ile Türkiye’nin büyük oğlu, gitti Derik’e, öz anasını vurup öldürdü.

*

"Törerist" oldu yani...

*

Her şey bir düğünle başlamış...

Cenazeyle bitmişti.

*

Sene 2009...

Mardin, aşiret, düğün, cenaze.

*

Demem o ki, "oradaki Türkiye"yi kavrayabilmek için, "gelin Türkiye"nin neden öldürüldüğünü unutmayacaksın.

*

Atatürk’ün hayali "toprak reformu"nu gerçekleştirmezsen, "köy enstitüleri"ni kapatırsan... Bin yıl bile geçse, çıka çıka aynı kapıya çıkarsın:

Ya terörizm, ya törerizm.