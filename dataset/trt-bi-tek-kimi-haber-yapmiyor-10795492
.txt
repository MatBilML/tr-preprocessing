Dün nerde bulunmuştu?

"Ergenekon Apartmanı"nda!

*

Mevzu sitcom’a dönüyor ufak ufak.

*

Hoşgörüsüne sığınarak yazıyorum... Gökberk Ergenekon’u alırlarsa, şaşmayın!

*

Bakın, sitcom dedim, aklıma TRT geldi... Yayına başlamasının 41’inci yıldönümünde "41 kere maşallah" dedirten haberler yapan TRT.

*

Kanadoğlu’nu ilk o duyurdu.

Dalan’ı ilk o duyurdu.

Orgenerallerin içeri tıkıldığını da ilk o verdi, firari tuğgeneralin enselendiğini de.

Ne yarbayı ıskalıyor...

Ne yüzbaşıyı.

Bombaların topraktan çıkarılışını canlı yayında veren de o... Canlı bomba gibi parça tesirli açıklamalar yapan sahte hahamı canlı yayına çıkaran da o.

*

Bi kime teğet geçiyor?

İbrahim Şahin’e!

*

Dikkat edin, Nostradamus gibi henüz olmamış haberi bile saatler öncesinden vermeyi başaran TRT, İbrahim Şahin’le ilgili haberleri ne ilk veriyor, ne de detaylı detaylı... Zırt diye geçiyor.

*

Çünkü...

İki tane İbrahim Şahin var.

Biri, Susurlukçu olanı.

Öbürü, TRT Genel Müdürü!

*

Ergenekon için çırpınan TRT’nin ’’bir numara’’sı, Susurlukçu’yla adaş, iyi mi...

*

TRT’ci arkadaşlardan rica ediyorum, lütfen İbrahim Şahin’le ilgili haberleri de verin... Korkmayın, karışmaz... Biri normal bıyıklı, öbürü badem.