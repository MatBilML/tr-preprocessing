*

Şaka bir yana...

Ben artık TRT-2 seyrediyorum.

*

Müthiş habercilik yapıyorlar!

*

Sabih Kanadoğlu’nun evinin basıldığını, Sabih Kanadoğlu ve yengeden bile, tam 4 saat önce, TRT-2 duyurdu mesela...

İstanbul’da 20 bin tane gazeteci var, Dalan’ın İstanbul’daki kasasından tabanca çıktığını Ankara’daki TRT verdi!

*

Eskiden olay olur, biz olay yerine giderdik... Şimdi TRT seyrediyoruz, "olay var" diyor, gidiyoruz olay yerine, canlı yayın araçları filan kuruluyor, 5 saat sonra polis geliyor, ki hakikaten olay çıkmış...

TRT Haber Dairesi’nin başına "medyum" getirdiler herhalde!

*

Önceki gece telaşla polisi aradık mesela, "Mezarlığı kazıyormuşsunuz" diye... Henüz polisin haberi yoktu. Polis de telaşlandı. TRT’deki "son dakika" alt yazısını görünce dayanamadım, olay yerindeki muhabir arkadaşımı aradım, "Dut ağacıyla kuyunun arasına baksınlar" diye... Onlar bakana kadar, baktık ki, TRT spikeri "ele geçirilen" bombaların listesini okuyor!

*

Tutuklu olduğu için soramadık ama, teslim olan yarbay da muhtemelen, teslim olduğunu TRT’den öğrenmiştir.

*

Pulitzer verilmeli TRT’ye...

Pulitzer.

*

Olmuş haberi babam da verir... Henüz olmamış haberi vereni, ben dünya basın tarihinde ilk kez görüyorum çünkü.