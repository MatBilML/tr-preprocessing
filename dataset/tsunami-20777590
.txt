“Tsunami olacak...”
Ahali dağlara kaçıyor.
Bu ne biçim tsunami’dir ki, aynı açık denize bakan Kalkan’ı Kaş’ı vurmuyor, Fethiye’yi vuruyor... Mavi tur teknesi midir, Rodos’a, Meis’e uğramıyor, direkt Fethiye’ye dalıyor?
Şimdi bakın kardeşim...
Aynı dümeni İstanbul’da da yaptılar. Tsunami olacak, Florya komple boğulacak dediler. Anında, satılık levhaları asıldı camlara, kaçan kaçana... Milyon dolarlık daireler, onda bir fiyatına indi, tapular el değiştirdi. Servet de...
Panik geçti. Al bakalım, alabiliyor musun geri!
Şuralar çürük dediler.
Oralarda sakın ola oturmayın dediler.
Ya nerelerde oturalım?
Sarıyer sırtları sağlam...
Hobaraaaa, herkes Sarıyer sırtlarından ev kapabilmek için yarışa girdi. Sonradan ortaya çıktı ki, “Sarıyer sırtları sağlam” diyen arkadaşlarla, “Sarıyer sırtlarında villa kooperatifleri” kuran arkadaşlar, meğer tesadüfen aynı sırtı sağlam arkadaşlar!
O arkadaşların kibrit kutusu ebatlarındaki villaları, 50 bin dolardı, kimse suratına bile bakmıyordu, o arkadaşların sağlam reklamından sonra, 500 bin dolara alınamaz hale geldi.
Bilahare... Aynı arkadaşlar, müteahhitlere danışman oldu, bazılarını danışmanlık kesmedi, inşaat şirketi kurdu, “bakın, ben de burda oturuyorum” diye apartman yapıp, sattı.
Demem o ki...
Değerli Fethiyeliler.
Yabancıya emlak satışının, tesadüfen, sizin Fethiye’de tsunami olmasından 15 gün önce yasallaştığını, yabancıların da en çok sizin tsunami olacak Fethiye’den emlak almak istediğini hatırlatırım.
Evlerinizi güçlendirin.
Aman diim...
Bedavaya kaptırmayın.