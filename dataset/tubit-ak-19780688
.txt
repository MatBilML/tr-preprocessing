*

Tesadüf bu ya... Teğmen’in içeri atıldığı günlerde, üniversite sınavında “şifre” rezaleti patlamış, cevap anahtarını şifreledikleri ortaya çıkınca “pardon, sehven oldu” demişlerdi.

*

Sınavı anında akladılar.
Teğmen’i aylardır süründürüyorlar.

*

Meğer, Savcılık, TÜBİTAK’a yazı yazmış, “Teğmen’in telefonuna yapılan sehven yüklemeyi incele, rapor hazırla” demiş...
TÜBİTAK da cevap vermiş: “Yoğunuz, başka yere incelet.”

*

E merak ettim tabii...
Ne iş yapar bu TÜBİTAK?
Ki, bu kadar yoğun.

*

Girdim TÜBİTAK’ın resmi internet sitesine... Asli görevi olan, bilim ve teknoloji bölümünü tıkladım. Hem vallahi hem billahi, lise öğrencileri için Kriptoloji Kış Okulu açmışlar iyi mi!

*

Kriptoloji malum, şifre bilimi... Üstelik, eğitim, ulaşım, konaklama ve yemek, ücretsiz.

*

Yani, hiç öyle dershaneye mershaneye eşşek yükü para ödeyip, kafa patlatmanın âlemi yok kardeşim... Git TÜBİTAK’ın şifreleme okuluna, ODTÜ mü, İTÜ mü, seç beğen gari.

*

“Benim yaşım küçük, üniversiteye değil, Anadolu lisesi sınavına gireceğim” diyorsan... TÜBİTAK amcan seni de düşünmüş... İlkokul öğrencileri için Kriptoloji Yaz Okulu var.

*

Dolayısıyla...
Yoğun olmaları normal.

*

Ben tatmin oldum!

*

Siz de tatmin olmak istiyorsanız...
Bu yazıdan öğrendiklerimizi üniversite sınavının “11” numaralı sorusuyla test edelim: Beşi beş kuruştan beş yumurta 5 kuruş ettiğine göre, cepteki üç yumurta kaç sene hapis eder?