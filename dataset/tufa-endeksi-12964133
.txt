Bütçe açığı desen, 34 kat büyümüş.
1 senede.
*
Haliyle merak ediyorsunuz, nasıl oluyor da büyüyor, kriz teğet geçtiğine göre?
Şöyle...
*
TEFE.
TÜFE.
*
Sizinki, TUFA.
Tufaya gelenler endeksi.
*
“Nasıl hesaplanıyor?” dersen...
- Memur musun?
- Memurum.
- Paran var mı?
- Yok.
- Alışveriş yapabiliyor musun?
- Yapamıyorum.
- Enflasyona etkin yok yani...
- Yok.
- E senle alakası olmayan enflasyonun farkını sana niye verelim birader?
*
Budur TUFA.
*
Bilimsel literatürde, “toptan ufalama endeksi” olarak da bilinir.
*
Matematiksel olarak açıklarsak mesela... Rekor kıran borsayı, sıçrama yapan milli gelire bölüp, patlama yapan ihracat ile çarpıyorsun, bulduğun rakama, memleketin bütün fabrikalarını bankalarını telefonlarını satarak elde ettiğin geliri ekleyip, TUFA’dan düşüyorsun... Ne etti canım kardeşim? Metrobüs zammı.
*
Veya, emekliler... Malum, her gün düzenli olarak tenis oynarlar... Enflasyon hesaplama sepetine, yazın soba borusunu, kışın mayoyu koyuyorsun, tenis topu fiyatlarındaki 12 aylık dalgalanmayı ekleyip, endeksliyorsun... Neye denk geliyor emekli maaşı? TUFA’ya.
*
Ekonomide reformdur TUFA endeksi, reform... Uyusun da “büyü”sün reformu.
  