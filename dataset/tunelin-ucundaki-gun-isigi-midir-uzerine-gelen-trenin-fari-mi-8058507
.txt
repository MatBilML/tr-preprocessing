Citigroup, 18 milyar dolar zarar etti.

Merrill Lynch?

14 milyar dolar.

Morgan Stanley?

9 milyar dolar.

Dünyanın kár rekortmenleri, dünya tarihinde görülmemiş derecede içeri girmiş vaziyette... Tren raydan çıkmak üzere.

*

Hal böyleyken...

Türkiye tarihinin en çok içeri gireni, Devlet Demiryolları, Türkiye tarihinde görülmemiş şekilde, 50 milyon lira kazandı.

*

Nasıl becerdi?

Bedava kömür taşıyarak!

*

Malum laflar vardır...

"Eller aya, biz yaya!"

"Herkes Roma’ya, biz Soma’ya!"

Aynen öyle yaptı.

Soma’ya gitti...

Soma’dan, Tunçbilek’ten, Seyitömer’den yükledi; Ankara’dan Diyarbakır’a, Gaziantep’ten Eskişehir’e, Anadolu’da nerede istasyon varsa, oraya götürdü, faturasını da hükümete gönderdi.

Bedavadan para kazanma rekoru kırdı!

*

Devlet Demiryolları’nın anketine göre, vatandaşın sadece yüzde 3’ü trene biniyor.

Yani?

2 milyon kişi.

Kaç aileye bedava kömür taşınıyor?

8 milyon.

Böylece...

"İnsan" taşıyarak zarar edip, "bedava kömür" taşıyarak para kazanan dünyadaki tek tren hangi tren oluyor?

Bizim tren oluyor.

*

O nedenle, Başbakanımız habire valileri toplayıp, "kamyonun direksiyonuna atlayın, kapılara tek tek dağıtın" diyor.

Raylar yetmiyor çünkü, raylar.

Tren, anca gara kadar gidebiliyor.

*

Özetle...

"Ekonomide bundan sonra ne olur" derseniz, ilk paragrafta yazıyor.

"Belediye seçiminde ne olur" derseniz, üçüncü paragraf.