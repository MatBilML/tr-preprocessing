Başbakanlık türbanlı mı?

Türbanlı.

Dışişleri Bakanlığı?

Türbanlı.

THY, Merkez Bankası, Devlet Planlama, Özelleştirme İdaresi, TRT, Kamu İhale Kurumu, Toplu Konut İdaresi türbanlı mı?

Türbanlı.

Belediyeler?

Türbanlı.

Kaşla göz arasında kanun çıkardılar...

Hakim olmamış avukatlar arasından kafalarına göre 4 bin küsur hákim alacaklar.

Nasıl olacak yargı?

Türbanlı.

*

Kocasının ya da babasının "kafasının içindeki zihniyeti" gayet güzel kabul edip, eşinin ya da kızının "kafasındaki bezden" korkanları anlamayan bir yazıdır bu.

*

Çünkü, hálá "türban arttı mı, artmadı mı" diye anket yapmak, türban takmayıp, alenen "at gözlüğü" takmaktır...

"Laik" ayaklarına yatıp, "gelene ağam, gidene paşam" deyip, şakşaklayıp, karşı devrimcilerin önünde ceket ilikleyip, sonra da "a-aaa, artmış" diye şaşırmış görünmektir!

*

Bugün, bıraktık devlet makamlarını, "eşinin başı açıksa", malum belediyelerden su bayiliği bile alamazsın, su bayiliği...

Hangi anketten bahsediyorsun sen?

Kör müsün!

*

Ve, bir çift lafım da "üniversiteye giremediği için gözyaşı döken" gariban başörtülü kızlara...

*

Bağdat Caddesi’ne en lüks ciplerle giren türbanlı sayısı arttı mı? Arttı... Nişantaşı’na kolunda Miu Miu çantayla giren türbanlı sayısı arttı mı? Arttı... Adeta bedavaymış gibi, koli koli altın-gümüş almak için Kapalıçarşı’ya giren türbanlı sayısı arttı mı? Arttı... Vakko’ya giren? Arttı... Kanyon’a, İstinyepark’a giren? Arttı... Viyana’nın en ünlü alışveriş caddesi Graben’e giren türbanlı sayısı arttı mı? Arttı... Londra’nın en pahalı restoranı Hakkasan’a giren türbanlı sayısı arttı mı? Arttı... New York’ta Amerikalıların bile girmeye çekindiği, Takashimaya’ya, Saks’a giren türbanlı sayısı arttı mı? Arttı... Paris’te La Fayette’e, Stuttgart’ta Breuninger’e giren? Arttı... Roma’da Bvlgari’nin, Ferragamo’nun, Fendi’nin sıra sıra dizildiği Via Condotti’ye giren türbanlı sayısı arttı mı? Arttı...

Üniversiteye giren?

Artmadı!

5.5 yıldır kim iktidarda?

*

Hiç düşündün mü acaba... Senin "girişin" sağlanırsa, bu "rant girişi" sağlanabilir mi?