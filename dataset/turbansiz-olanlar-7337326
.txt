Üniversiteye "türbansız" olarak girmiş bulunanları ise, hiç tartışmıyoruz.

*

Sormuşlar onlara...

- En büyük derdin ne?

- Parasızlık.

- Sonra?

- İş.

Parasızlıktan şikáyet edenlerin oranı ne biliyor musunuz? Yüzde 90.

"Ülkedeki gelir dağılımı berbat" diyenlerin oranı, yüzde 97.

"Bizim ahali, şahsi menfaat için her şeyi yapar abi" diyenlerin oranı, yüzde 95.

"Kimseyi yemesinler, bu memleket demokratik falan değil" diyenlerin oranı, yüzde 90.

"Eşitlik meşitlik diyorlar, hepsi hikáye..."

Yüzde 98.

*

Gazi, Akdeniz, Atatürk, Dokuz Eylül, Ticaret, İnönü, İstanbul, ODTÜ gibi üniversitelerimizde yapılan araştırmaların ortalaması, üç aşağı beş yukarı, böyle...

*

10’da 8’i "sosyal yaşantım bitki gibi, öylesine nefes alıp, yaşıyoruz işte" diyor.

10’da 9’u "görünen o ki, iş falan bulamayacağım" diyor.

"Bu şartlarda nasıl evlenebilirim ki" diyenlerin oranı, yüzde 75.

10’da 7’sinin sevgilisi yok.

- Niye yok?

- Simitçiye mi götüreyim?

Depresyondayım...

Yüzde 55.

Asabiyim, yüzde 71.

Mutsuzum, yüzde 60.

Karamsarım, yüzde 65.

Şişmanım, yüzde 35.

- Niye şişmansın?

- Simit yemekten!

10’da 6’sı, çok istediği halde sinemaya gidemiyor.

Sıkı durun...

"Hayatımda bir kez bile sinemaya gitmedim" diyenlerin oranı, yüzde 4.

"Tiyatronun kapısından içeri girmedim" diyenlerin oranı, yüzde 23.

Bale, opera, zaten havagazı.

- Otomobilin var mı?

- Dalga mı geçiyorsun, yüzde 98.

Maça gidemiyorum...

Yüzde 70.

- Gitmek ister miydin?

- Yüzde 100!

Yüzde bin pişman olduğunu belirten, "okuduğum meslek bana göre değil" diyenlerin oranı, yüzde 67.

Umudum yok, yüzde 82.

"Hayallerim, galiba hayal olarak kalacak..."

Yüzde 84.

*

Hayatın anlamı ne?

Yüzde 64’ü cevap veremiyor... Maalesef.

Ve, daha büyük maalesef...

Yüzde 32’si "hayatın değeri yok" diyor.

Peki ya ailen?

Yüzde 45’inin geliri, bin liradan az!

Ana, baba, kardeş, üniversiteli genç, ev kira...

Bin lira.

*

Vaziyet bu.

Sen kafayı saça takmışsın.

*

Hayatın başlangıcında, böylesine bir yoksulluğu, böylesine bir çaresizliği, karamsarlığı, umutsuzluğu, nasıl örtebilir ki türban?

Nasıl?