Dünyada...

"ABD resesyona girecek mi?"

*

"Lokal soru"ya günlerdir cevap arıyoruz, bugünlük ara verelim...

"Küresel soru"ya kafa yoralım.

*

Velev ki, Amerikalısınız...

Kendinizi onların yerine koyun.

Açıyorsunuz televizyonu...

Avrupa’dan Asya’ya, Davos’tan Pekin’e, siyasetçilerden profesörlere, bankacılardan gazetecilere kadar, herkes ne diyor?

"ABD ekonomisi durabilir."

Ne yaparsınız?

Ailenize, eşinize, çocuğunuza, şirketiniz varsa müdürlerinize dönersiniz, "küçülün" dersiniz, "herkes aynı şeyi söylediğine göre, galiba bir sakatlık var, tasarruf edin, harcamaları kısın, frene basın."

*

Böylece ne olur?

Girmeyeceği varsa bile...

Resesyona girer.

*

Şimdi dönün...

Kendinizi kendiniz yerine koyun.

Açtınız televizyonu...

IMF’den AB’ye, siyasetçilerimizden profesörlerimize, bankacılarımızdan gazetecilerimize kadar, herkes ne dedi?

"Büyüdünüz, acayip zenginleştiniz, krediler sudan ucuz, ev alın, kira öder gibi ödersiniz, otomobili yenileyin, kredi kartı alın, borçlanın, korkmayın, borç yiğidin kamçısıdır, kişi başınıza düşen milli geliriniz arttı, enflasyon bitti, borsa kanatlandı, cennet cennet, para yağıyor, dolar 1 lira olacak."

Ne yaptınız?

Ailenize, eşinize, çocuğunuza, şirketiniz varsa müdürlerinize döndünüz, "açılın" dediniz, "herkes aynı şeyi söylediğine göre, gidişat süper, borçlanın, bol bol kredi alın, takside girin, harcayın."

*

Böylece ne oldu?

Girmeyeceğiniz varsa bile...

Gırtlağa kadar girdiniz.

*

Ve, şimdi son soru:

"Ya ABD resesyona girerse?"