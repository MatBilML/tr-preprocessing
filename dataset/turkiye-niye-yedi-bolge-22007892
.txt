*
Çoook eski mevzudur bu.
*
Türkiye niye yedi bölgedir mesela?
Niye sekiz değildir? Veya altı?
*
Akdeniz’i ele alalım...
Akdeniz belediye başkanı için oy vermiyoruz, Akdeniz valisi yok, Akdeniz emniyet müdürü de yok.
O halde niye Akdeniz Bölgesi var?
*
İklim, bitki örtüsü filansa eğer... Denizli’ye Afyon mu daha çok benzer, Balıkesir mi? Neden Afyon Ege’dedir de, Balıkesir Marmara’dadır? Denize nazır olmak, kriterse... Bilecik’in Marmara’ya kıyısı mı var? Ege sahilinde midir Uşak? Tokat, Çorum neden Karadeniz’dedir? Onlar Karadeniz’se, Çankırı neden İç Anadolu’ya dahildir? Eskişehir’le Kütahya’nın farkı nedir ki, farklı bölgededirler?
*
Çünkü...
Mustafa Kemal ölür ölmez, 1941’de, coğrafya kongresi topladılar. Ki, herhalde Mustafa Kemal böyle bi kongreyi toplamayı akıl edememişti! Aferin’di yani... Güya, üniter devlet’in haritasını çizeceklerdi. Şak... El âlemin oğlu devreye girdi, sevabına yardımcı olalım denildi. E adamlar iyi niyetle gelmişler, takdire şayan, hay hay, buyrun yardımcı olun denildi. Bi yardımcı oldular kardeşim... Türkiye 7 bölge!
*
Bu mevzuyu her kurcaladığımda, bazı coğrafya profesörlerimiz cahilliğimden utanmam gerektiğini söylüyorlar ama... Mustafa Kemal’in neden “ordular, ilk hedefiniz Akdeniz’dir, ileri” dediğini... Ve, ordumuzun neden Antalya’ya doğru değil de, İzmir’e doğru at koşturduğunu pek anlatmıyorlar.
*
Bugün “Ege adaları” dediğimiz adaların coğrafi konumu, Lozan Antlaşması’nda resmen “doğu akdeniz” olarak geçerken... Aynı Doğu Akdeniz’in söz konusu coğrafya kongresinden hemen sonra, neden aniden “Ege denizi” yapıldığından, hiç bahsetmiyorlar.
*
Netice?
Bismillah, ilkokulda öğrenmeye başlıyoruz, Türkiye yedi bölge, her gün hava durumunda tekrar ediyoruz, Türkiye yedi bölge... Hiç sormuyoruz, niye? Öyle dendiği için, öyle kabul ediyoruz. Ezbere.
*
Yarın öbür gün, bir bölgemiz bütün’den ayrılıp giderse...
Hangi bölgemiz olur bu?
İç Anadolu mu?
*
Şablon kafamızda hazırdır.
Önünüze harita koymadığım halde, tık diye ayırırsınız, bilirsiniz o bölgeyi...
Puzzle gibi.
*
Parçalar çoktan boyandı.
Yerlerine tak’ıldı.
Sök’meye hazır hale getirildi.
*
Hadi cümleten...
Hayırlı valiler.