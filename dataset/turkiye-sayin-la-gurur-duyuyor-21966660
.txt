*
Polis keyfine göre ceza yazıyor haberleri yapılınca, halkla ilişkileri tamir etmek için, gene televizyon kameraları çağırılmış, yeniden trafik kontrolü yapılmış, ilk gelen otomobil durdurulmuş, “sizi tebrik ederiz beyefendi, farlarınız bozuk, lastikleriniz kabak, kırmızı ışıkta geçtiniz, hatalı sollama yaptınız, aşırı hızla radara yakalandınız ama, emniyet kemeriniz takılı... Topluma örnek teşkil eden bu güvenlik hassasiyetiniz nedeniyle Emniyet Genel Müdürlüğümüzden bin liralık ödül kazandınız” denilmiş.
*
Muhabirler derhal mikrofon uzatmış, “bu para ödülüyle ne yapacaksınız?” diye sormuş. Direksiyonda oturan arkadaş, “ilk fırsatta ehliyet alıcam” demiş... Şoförün yan koltuğunda oturan kadın telaşlanıp, durumu düzeltmek için “kusura bakmayın, sarhoşken ağzından çıkanı kulağı duymaz, ne dediğini bilmez” deyince, arka koltukta oturan lafa karışmış, “söylemiştim ben size çalıntı arabayla yola çıkmayalım diye, enselendik işte” demiş... Canlı yayınlar apar topar kesilip, kamera kayıtlarına polis tarafından el konurken, bagajdan bi ses duyulmuş: “Darlandık burda, geçmedik mi şu sınır kapısını hâlâ?”
*
Uzuuun uzun sıkıldıysanız...
Bu fıkranın daha kısası var.
*
Esir gazeteciyi CHP getirdi.
Manidar.
Açlık grevini Apo bitirdi.
Vatan adeta minnettar!