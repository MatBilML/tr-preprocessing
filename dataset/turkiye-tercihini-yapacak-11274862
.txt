*

Emlakbank hortumcusu "prens" Engin Civan’ın İsviçre’deki gizli rüşvet hesabını ortaya çıkardığı için, amiral gemisi Hürriyet’e "Bravo Gazeteci" diye 9 sütuna manşet olabilen tek kişi.

*

"Cumhurbaşkanı’nın yeğenidir, neme lazım, birader, başıma bi şey gelir" demedi, Murat Demirel’in Cayman Adaları’ndaki gizli hesabını ortaya çıkardı; milletin parasını bulduğu için TMSF’den "teşekkür plaketi" aldı.

*

Şimdi "mangal yürekli rolü yapan" arkadaşların "fasa fiso" dediği dönemde, Susurluk’un üstüne gittiği için, "siyasetçiler" tarafından hakkında "ölüm fermanı" çıkarıldı.

*

Enerji yolsuzluğunu deştiği için, yine "siyasetçiler" tarafından meslekten attırılmaya, yok edilmeye çalışıldı.

*

Çanakkale Şehitler Abidesi’nin tamamlanmasını, şehitliklerimizin ihyasını, Çanakkale ormanlarının yeniden yeşermesini "kendine dert edindiği için" Kültür Bakanlığı tarafından "hizmet ve onur ödülü"ne layık görüldü.

*

Türkiye Eğitim Gönüllüleri Vakfı, çocuklarımızın geleceğine katkılarından ötürü "şükran plaketi" verdi...

Engelli çocuklarımıza özel eğitim merkezi açılmasına katkılarından ötürü, "teşekkür beratı" aldı.

*

Gıda teröristleriyle adeta tek başına savaştığı için, teşekkür beratı almadığı Sağlık Bakanı kalmadı... Halk sağlığına katkılarından ötürü, tabip odalarından, diyetisyenler derneğinden, veteriner hekimleri derneğinden, diş hekimleri odalarından, Türkiye Gıda Güvenliği Derneği’nden sayısız ödüller aldı.

Bugün bu ülkede tek tük sağlıklı gıda tüketebiliyorsak, bunu ona borçluyuz...

*

Turizme katkılarından ötürü, tarıma katkılarından ötürü, denizciliğe katkılarından ötürü, şehirciliğe katkılarından ötürü sayısız ödül aldı. Türk sporuna katkılarından ötürü ödüller aldı.

Fenerbahçe yöneticisi olduğu halde, adalet terazisi şaşmadığı için, Galatasaray Üniversitesi öğrencileri tarafından "büyük ödül"e layık görüldü.

*

Onlarca üniversite, yüzlerce lise tarafından defalarca "yılın gazetecisi, yılın televizyoncusu, yılın habercisi, yılın anchormani" seçildi.

*

40 yıl... 2 bin küsur ödül.

*

En son, İstanbul Üniversitesi Onkoloji Enstitüsü’ne 10 trilyon lira yardım topladığı için "onur ödülü" aldı...

Bağımsız sivil toplum kuruluşlarının anketlerinde, yıllardır, hep, "en güvenilir kişi" çıktı.

*

Uğur Dündar o.

*

Melih Gökçek’in "Türkiye’yi ona dar edeceğim" dediği Uğur Dündar...

*

Haklı aslında.

Türkiye Uğur Dündar’a dar edilmeli ki, Melih Gökçek gibilerine bol gelsin!