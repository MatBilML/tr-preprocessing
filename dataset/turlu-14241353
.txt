“Anayasa maddelerini tek tek oylamak yerine, toptan oylarsak, domatesle patatesi karıştırmış gibi olmayacak mıyız?” diye sordular... Başbakan yardımcısı da tarif verdi, “Yemekte domatesle patates birlikte olmazsa, lezzet olmaz” dedi.
 “Cemil Usta” bi nevi.
 HSYK’yı ayıklayıp, küp küp doğrayın, hâkimleri savcıları ayrı ayrı haşlayın, bir diş müsteşarı bütün olarak ilave edin, Danıştay serttir, kazıyıp, ortadan ikiye bölün, püre haline gelene kadar rendeleyin, Yargıtay’ın saplarını temizleyip, dilimleyin, sapları atın, Sayıştay’ın çekirdeklerini çıkarıp ezin, Anayasa Mahkemesi’ni yağlayıp, pembeleşene kadar karıştırın, memleketi soyup, ahaliyi ince ince kıyın, iki çorba kaşığı hamaset, üç bardak
çene suyu ekleyin,
üstüne bi tutam davul tozu minare gölgesi serpip kısık ateşte, referanduma sürün...
 Haklıdır Cemil Usta...
“Türlü”dür çünkü Anayasa.
 İnanmayan, açsın baksın, 16 ayrı maddesinde “türlü” geçer bizim Anayasamızın...
 “Türlü” kamu�hizmetlerinden...
“Türlü” araştırma hakkı...
“Türlü” yayın...
“Türlü” haber...
“Türlü” tedbir...
“Türlü” ceza...
“Türlü” antlaşmalar...
“Türlü” denetleme...
Millet hayatının “türlü” tecellisinde... Her “türlü” eyleme
yargı yolu açıktır.
“Türlü” kuruluş...
“Türlü” vasıta...
“Türlü” bilimsel araştırma...
“Türlü” kararlar...
“Türlü” tasarruflar...
“Türlü” haklar vardır.
 Zaten o nedenle, Başbakanımız her “türlü” öneriye
açığız diyor.
 Yanına bi de cacık...
Hadi cümleten anayasafiyet olsun.