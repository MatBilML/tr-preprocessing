Yerine siyo atanacak.

*
Kışlık başkent Davos...
Yazlık başkent Göcek olacak.
Çankaya Köşkü Nakkaştepe’ye taşınacak, müze yapılacak, Oya Eczacıbaşı’na bağlanacak. Antika değeri taşıyan 29 Ekim, 23 Nisan gibi nostaljik mesajları Raffi Portakal verecek.

*
Anayasa toplam iki maddeden oluşacak. Madde bir, burası cumhuriyettir, madde iki, parayı veren düdüğü çalar... Herkese esemes’le Turkcell’den gönderilecek.

*

Demokrasiye ürün çeşitliliği getirilecek, Vakko hükümeti, Yeni Karamürsel hükümeti, Outlet hükümeti kurulacak.
Gelirine göre...
İşsizsen, sana işporta hükümeti bakacak.

*
Milletvekilleri komple işten çıkarılacak, ki, en beğendiğim reform bu... Yasama, yürütme, yargı, fazla masraflı, sadece yürütülecek. Düzen değişse bile, defteri düzülenin aynı kalmasına özen gösterilecek.

*
Maliye, ekonomi, hazine gibi bakanlıklar kapatılacak, bu işlerle pazarlama müdürü ilgilenecek. Valiler zaten buzdolabı, çamaşır makinesi, kömür, bulgur filan dağıttığı için, içişleri bakanlığı perakende departmanına dönüştürülecek. Dışişleri bakanlığı feshedilecek, firençayzing’e geçilecek, yurtdışına bayilikler verilecek.

*
Sponsorluk teşvik edilecek. Fiyapı Bayındırlık Bakanlığı, Ülker Tarım Bakanlığı, Medikal Park Sağlık Bakanlığı, Türk Telekom Ulaştırma Bakanlığı olacak.

*
Toplam kalite yönetimine geçilecek. Kabine toplantıları, Rahmi Bey’in Nazenin’inde yapılacak. Rahmi Bey’in Galapagos’ta olduğu durumlarda, Papermoon’da idare edilecek.

*
Milli eğitim, Lionslara...
YÖK, Rotary’e bağlanacak.

*
Silahlanma giderleri frenlenecek. Patronlarda F16 filosundan fazla jet var. Sırf Cem Boyner’de kara kuvvetleri envanterinden fazla av tüfeği bulunuyor. Yatlar desen, firkateynden uzun...NATO müteahhitleri sırayla kuvvet komutanı olacak. Aziz Yıldırım, genelkurmay başkanı olacak. Milli Güvenlik Kurulu Samandıra’da toplanacak.

*
Pegasus benim patroniçenin eşine ait, o mevzuya girmeyeyim... THY, Hamdi Akın’a verilecek. Belediyeler ise, direkt Ali Ağaoğlu’na bağlanacak.

*

TRT kapatılacak. Siienbisie devlet televizyonu yapılacak. Resmi dil İngilizce olacak. Böylece, yok efendim ben Kürtçe konuşucam, ben Lazca isterim filan, bitecek. Dolara geçilecek.

*

İnsan haklarına riayet edilecek. Herkes günde 8 saatten, haftada 40 saat sigortalı TC vatandaşı olacak. Mesai bitiminde, cumartesi, pazar serbestsin, istersen Amerikan vatandaşı ol, istersen Kürdistan vatandaşı, kimse karışmayacak. Yok ben illa haftasonunda da TC vatandaşı olmak istiyorum diyene, fazla mesai ödenmeyecek. Ancak, Garanti Bankası’ndan garanti vatandaş sigortası yaptırabilirsin. Primini öde, istersen 365 gün vatandaş ol... 5 yıl garanti vatandaş olana, 1 yıl bonus vatandaşlık hediye edilecek. Dileyen, bonuslarını alışverişte kullanabilecek.

*

Nüfus kağıtları iptal edilecek. Herkese advantage kart verilecek. Son ödeme gününü geçiren derhal vatandaşlıktan çıkarılacak, asgari ödemeyi yapmayan, tazminatsız olarak sınır dışı edilecek.

*

Emeklilik yaşı 138’e çıkarılacak. İshak Alaton mesela, 84 yaşında, hâlâ çalışıyor. Sen de çalışacaksın. Bir koyup üç alma hevesinden vazgeçilecek. Rahmetli Sakıp Sabancı’nın üçün biri politikası benimsenerek, sosyal adalet sağlanacak. Herkes eşit olarak üçün birini alacak.