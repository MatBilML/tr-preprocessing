Twitch koyacaklardı adını.
Hani göz seğirmesi vardır ya...
O manada.
*
Çünkü, Twitter’ı icat etmişlerdi, sıra adını koymaya gelmişti. Nasıl bir şey olsun filan derken, Twitter’ın kurucusu Jack Dorsey’nin cep telefonuna kısa mesaj geldi. Masada duran telefon, tıpkı göz seğirmesi gibi titreşti. İngilizce karşılığı twitch’ti. Acaba adını twitch mi koysak diye kafa yorarlarken... Kurucu ortaklardan Noah Glass, kalktı masadan, gitti yan odaya, sözlük getirdi, t harfini açtı, twitch’in başka anlamları var mı diye kurcalarken, birkaç satır aşağıdaki, Twitter’ı gördü. Kuş cıvıltısı... Yahu, icat ettiğimiz kavramı tam olarak ifade eden kelime bu değil mi diye sordu. Buydu. Twitter cuk oturmuştu.
*
E hadise cıvıltı olduğuna göre, logoda kuş olmalıydı. Bir mavi kuş çizdirdiler. Telif sorunu çıkmasın diye kamuoyuna resmen açıklamadılar ama... O kuşun adını, Larry koydular. Niye derseniz? Twitter’ın bir diğer kurucu ortağı Biz Stone’du, Massachusetts Boston doğumluydu. Boston Celtics’in fanatik taraftarıydı, efsane basketbolcu Larry Bird’ün hayranıydı. Ve bird, kuş demekti.
*
Peki, bu kuş niye mavi?
*
2009 senesinde, yani kurulduktan üç sene sonra, çağırdılar Doug Bowman’ı, bize logo çiz dediler. Doug Bowman, yeni nesil grafik tasarımı konusunda dehaydı. O güne kadar logo olarak, sadece Twitter kelimesi kullanılıyordu. Kelimenin yanına mavi bir kuş kondurdu. İki sene sonra, kuşu rötuşladı ve Twitter kelimesini sildi. Böylece logo olarak, sadece bir minik mavi kuş kaldı. Mavi Dağkuşu.
*
Nasıl bir kuştu, bu kuş?
Kuzey Amerika’ya özgü bir türdü. Erkekleri mavi, dişileri griydi. En güzel kızları, mavisi en parlak delikanlılar tavlıyordu. Tekeşliydi. Aşk’ı, aile’yi önemsiyordu. Küçücüktü. Alt tarafı 15 santim boyunda, 30 gramdı. Sadece sevimli değil, çok da akıllıydı. Keskin zekâsı sayesinde, Alaska gibi sert iklimler coğrafyasında bile hayatta kalmayı, neslini sürdürmeyi başarmıştı.
*
Tasarımcı Doug Bowman’ı en çok etkileyen tarafı da, buydu. Cüssesi güçlü olanlar hayatta kalabilseydi, dinozorlar yaşardı. Vahşi doğada, kasları, pazuları olanlar değil, kafasını kullananlar güçlüydü. Ve, alt tarafı birkaç kelimeyle koskoca dünyayı yerinden zıplatabilen Twitter’ı, Mavi Dağkuşu’ndan daha iyi hiçbir kavram sembolize edemezdi.
*
Demem o ki...
İstediğin kadar kanun icat et.
*
Cüssesi güçlü olanlar...
Gün gelir, yok olur.
Kafasını kullananlar...
İlelebet, payidar olur.
Doğanın değişmez kanunu budur.