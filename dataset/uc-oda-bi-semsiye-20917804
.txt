Yağmur yağdı.
9 insanımız boğuldu.
5’i çocuk.
*
Toki...
“Dere yatağına bina yaparsak, derenin intikamı ağır olur” diyen Başbakanımızın toki’si.
*
Belediye başkanı...
Girin belediyenin resmi internet sitesine, sanki mimar veya inşaat mühendisi’ymiş gibi “her zaman şantiyedeyiz, Karadeniz’in en büyük kentsel dönüşümünü yapıyoruz, modern binalarımızla çağdaş şehir örnekleri sunuyoruz, yaşam konforunu arttırıyoruz” şeklinde haberler koydurmuş ama, aslında mesleği imamlık...
Yüksek lisansı tefsir dalında.
*
Belediye ise, Canik.
*
Bu Canik Belediyesi... Bu sene, AKP Yerel Yönetimler Başkanlığı tarafından düzenlenen belediye projeleri yarışmasında Türkiye şampiyonu oldu. Şampiyonluk ödülünü, bakanların filan katıldığı törende “hayırlı çalışmalarınızı tebrik ederim” diyen Başbakanımız verdi.
*
Yağmurda boğulan Canik’in...
Türkiye şampiyonluğu kazanan projesinin adı neydi biliyor musunuz?
“Şemsiyemiz Altındasınız!”