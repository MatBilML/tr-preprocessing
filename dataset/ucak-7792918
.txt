Yok.

Uçak düşer.

*

Diyarbakır’da ILS var mı?

Yok.

Uçak düştü.

*

Van’da ILS var mı?

Yok.

Uçak düştü.

*

Gerisi fasa fisodur...

*

Efendim, dağ varmış da, pilot görmemiş olabilirmiş, kuyruğu tepeye vurmuş, filan...

Peki, İsviçre’de niye kuyruğu tepeye vurmuyorlar, o kadar dağın arasında?

ILS var çünkü.

*

ILS, Insrument Landing System, yani, aletli iniş sistemi.

Pisti "mıknatıs", uçağı da devasa gökkubbede "toplu iğne" olarak düşünün... ILS varsa, 40 kilometre uzaktan toplu iğneyi yakalar, yavaş yavaş kendine çeker, yatay ve dikey olarak yön verir, önünde engel varsa yukarı kaldırır veya aradan geçirir, pilotun müdahalesine gerek bırakmadan, tereyağından kıl çeker gibi, indirir.

Bulutmuş, sismiş, yağmurmuş, karmış, görüş mesafesi azmış, tepeymiş, geceymiş... Dinlemez.

Hani, İstanbul Atatürk Havalimanı’na inerken, pist kenarında gördüğünüz sivri sivri dikenler gibi anten denizi var ya... İşte o ILS.

*

Benim bildiğim, İstanbul, Ankara, İzmir, Bodrum, Antalya, Adana, Dalaman, Trabzon, Çorlu, Kars, Bursa, Samsun, Erzurum ve Nevşehir’de var.

Diyarbakır, Kayseri, Gaziantep, Van, Adıyaman, Ağrı, Balıkesir, Çanakkale, Elazığ, Erzincan, Kahramanmaraş, Konya, Malatya, Mardin, Muş, Siirt, Şanlıurfa, Denizli, Sivas ve Isparta’da yok... Şu anda kullanılmayan, Sinop, Tokat, Uşak ve Zonguldak’ta da yok.

*

Düşen uçak dahil, "bindiğimiz" tüm uçaklarda bu ILS cihazı var. Ama "indiğimiz" her havaalanında bu ILS cihazı yok. Onun için, mesela, Lufthansa’ya desek ki, gel Isparta’ya in... İnmez.

*

Çünkü...

Başbakanların, bakanların memleketlerine pist yapıp, yanına kule dikmeyi biliyoruz ama, bu işin sadece pist yapıp kule dikmekle olmadığını kavrayamıyoruz!

Devletin orasına burasına yandaş sokuşturup, eşşek yüküyle maaş vermeyi biliyoruz ama, cihaz almaya paramız yok!

Bilet alırken, "Pencere kenarı var mı, yanımdaki koltuk boş mu, ekonomi sınıfımı business yapabilir miyim" diye sormayı biliyoruz ama, "İneceğimiz alanda ILS var mı" diye sormuyoruz!

*

E kuş değil bu... Düşer.

*

Yeteri kadar dramatik bir tablo var ortada, insanlarımızı kaybettik yok yere, yine...

Ama belki kafamıza "dank eder" diye, iki ilave yapacağım.

*

Birincisi, yeni...

Dünkü gazetelerde tam sayfa ilan vardı ve şöyle yazıyordu o ilanda: "İngiliz bilim adamları diyor ki, Atlasjet, Türkiye’nin en cool havayoludur!"

*

İkincisi, eski...

Uçak Diyarbakır’a inerken düştüğünde, "Aslında Diyarbakır’da ILS olacaktı, buraya takmayıp, torpille Isparta’ya taktılar" diye iddialar ortaya atılmıştı. 9’uncu Cumhurbaşkanı Süleyman Demirel de, kendini savunmak için, Anadolu Ajansı’na konuşmuştu: "Bu iddialar doğru olamaz, çünkü Isparta’da zaten ILS yok!"