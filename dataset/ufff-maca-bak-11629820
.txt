*

Mustafa Denizli’yi gözaltına alırlarsa, şaşmayın... "Nevzat Demir Tesisleri’ndeki kazıda lav silahı bulundu" filan!

*

Şaka bir yana, gırtlağına kadar siyasetin içine sokulan futbol, Ergenekon’a da bi yerinden bulaşmasaydı, hayretti gerçekten... "Bazı insanlar futbolun hayat-memat meselesi olduğuna inanırlar; sizi temin ederim ki, ondan çok daha önemlidir" der, Liverpool’un efsane menajeri Bill Shankly... Altına imza atarım.

*

Bakın, "Miting meydanlarına amigo gibi çıkan Başbakan, boşuna taktı Antalyaspor atkısını" demiştim, "Ne alakası var?" demişlerdi... Ne oldu netice? Önce Antalya gitti, sonra Antalyalı Adalet Bakanı... Spor Bakanı’nın Kastamonuspor’u -ki oğlu asbaşkandır- MHP’nin oldu, Kastamonulu Spor Bakanı da koltuğundan oldu... Eskişehirspor’a kaydırılan Maliye Bakanı, DSP’yi yenemedi, koltuğu kaydı... Kürşad Tüzmen’i santrfor olsun diye Mersin’e transfer ettiler, CHP’nin hezimetine uğradı, bakanlık lisansı iptal edildi.

*

Ve kadere bakın ki...

MHPspor’a kaptırılan Manisa ile DTPspor’dan alınamayan Diyarbakır geldi aşağıdan.

*

Haliyle, gözler nerede şimdi?

Kasımpaşaspor’da.

*

Rakip kim?

İzmir.

*

Üffff! Maça bak...

*

Başbakan’ın Kasımpaşası, Başbakan’ı en çok kızdıran şehrin takımıyla eşleşti; Altay.

*

29 Mart’ın rövanşıdır bu.

*

(Üstelik, Kasımpaşa Altay’la oynarken, bir diğer İzmir takımı Karşıyaka da, Bolu ile kapışacak... Yani, Kasımpaşa Altay’ı geçse bile, karşısında yine bir İzmirli bulabilir. Nedir kardeşim bu İzmir’den çektiği...)

*

Özetle...

"Futbolu siyasete alet etmeyin" deyip deyip, dinletemediğimize göre, benden günah gitti, şunu da yazmazsak olmaz... Bu maçların "en çok zora sokacağı kişi" Futbol Federasyonu Başkanı Mahmut Özgener... Çünkü, hem İzmirli, hem Altaylı, hem de Kasımpaşalı Başbakan’ın döneminde Federasyon Başkanı oldu.

*

Kasımpaşa Süper Lig’e çıkarsa, Mahmut Özgener İzmir’de sokağa zor çıkar... Altay çıkarsa, "Federasyon Başkanı torpil mi yaptı?" denecek... Altay çıkamaz, Karşıyaka çıkarsa, "Kendi takımına sahip çıkamayan adam, federasyona nasıl sahip çıkacak" diye hesap soracağız... Yok, Bolu çıkarsa, tam ayvayı yedi, ne İsa’ya yaranacak, ne Musa’ya!