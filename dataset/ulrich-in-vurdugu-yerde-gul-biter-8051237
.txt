Erzurum: Maaşına banka hacizi konan felsefe öğretmeni, kart borcunu ödemek için benzin istasyonu soymaya kalkıştı.

Adana: 3 aydır ev kirasını ödeyemeyen fen öğretmeni, 5’inci kattan atladı.

Mersin: 21 yıllık ilkokul öğretmeni kendini astı; 4 çocuğuna hitaben yazdığı mektubunda, "beni affedin, borçlarımı ödeyemediğim için özür dilerim" dedi.

Kayseri: Ataması yapılmayan öğretmen, icra kapısına dayanınca, çatıdan atladı.

Yozgat: Kredi kartından haciz yiyen öğretmen, kuyumcu soydu, kuyumcuda düşürdüğü kredi kartından yakalandı.

İzmir: 6 yıl önce kızını üniversitede okutmak için kredi alan 57 yaşındaki emekli öğretmen, faizle başa çıkamayınca, pidecide bulaşıkçılığa başladı. Kız okulu bitirdi, işsiz.

*

Dünya Bankası Türkiye Direktörü Ulrich Zachau, OECD’ye göre, Türkiye’de öğretmen maaşlarının "yüksek" olduğunu, "düşürülmesi" gerektiğini söyledi.

*

OECD ülkesi İngiltere’de mesleğe adım atan öğretmen, bismillah, 2.100 euro alıyor.

Fransa 1.800

Yunanistan 1.700

Almanya 2.700

Hollanda 2.100

İtalya 2.400

Japonya 4.400...

Bizde?

600 Euro.

*

İyi de, öküz mü bu arkadaş?

Aksine.

Bizden önce, Latin Amerika’da ve Karayipler’de direktörlük yaptı.

Tescilli gariban uzmanı!

*

Peki, bize niye geldi oralardan?

Birincisi, tescilli garibanız.

İkincisi...

Dünya Bankası, adayları eledi, eledi, en son 3 isim belirledi. "Uyumlu uyumlu" çalışabilmemiz için "tercihi siz yapın, direktörlerden direktör beğenin, siz seçin" diye, bizim hükümete sordu.

Bizim hükümet hangisini istedi?

Bunu.

*

Zaten, Anadolu’nun bağrından çıkan İngiliz vatandaşı Ekonomi Bakanımız da, ne demişti geçenlerde?

"Ücretler çok düşük diyorlar, bir sürü gürültü... OECD ülkeleriyle kıyaslayın, en yüksek maaş verenlerden biriyiz... Okey?"

*

Okey mi yani uyum?

Okey.

Hadi iyi dersler.