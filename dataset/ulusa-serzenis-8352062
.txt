Böylece, ulusunun yaptığı harekátın akıbetini, elálemden öğrenen dünyadaki tek ulus, biz olduk...

TRT’den ulusuna seslenmeye hazırlanırken, NTV’den ulusuna seslenmeye gerek kalmadığını öğrenen tek başbakan da, bizim ulusun.

Muhtemelen, Zap kampını ele geçiren bizim çocuklara da, peşmergeler seslenmiştir, "Haybeye mermi yakmayın, az önce Roj TV verdi, sizin ulusun harekátı bitmiş!"

*

Siz bakmayın yukarıdaki fotoğrafta pişmiş kelle gibi sırıttığıma... 25 yıldır "iletişim" işi yapıyorum, rezaletin böylesini, ne gördüm, ne duydum.

*

Ve, merak ettim...

Ulusun umurunda mı?

*

Reyting listelerine baktım...

Mesela, TRT’de yayınlanan Ulusa Sesleniş, aynı TRT’de yayınlanan makara kukara programı "Güldüren Görüntüler"den daha az izlenmiş!

atv’deki "Red Kit", aynı atv’deki Ulusa Sesleniş’ten daha fazla izlenmiş!

"Tazmanya Canavarı" desen...

Fark atmış.

Şabaniye, Fıkralarla Türkiye, Gezelim Görelim, Siz Mutlu Lerzan Mutlu, Keloğlan ile Cankız...

Hepsi, Ulusa Sesleniş’in üstünde.

Gördüğüm kadarıyla, Başbakan’ın Ulusa Sesleniş’i bi tek Jetgiller’i geçmiş...

*

Netice itibarıyla...

Böyle başa, böyle tarak.

*

Sanırım, o nedenle, şöyle seslenmişti ulusa, Mustafa Kemal...

"Unutulmamalı ki, bilgisiz ve bilinçsiz bir halk topluluğu, ulus olma hakkına asla sahip olamaz!"