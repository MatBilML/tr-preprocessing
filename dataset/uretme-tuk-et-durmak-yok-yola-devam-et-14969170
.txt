Siyas’et
Hüküm’et
Muhalef’et
Adal’et
Medyamız dördüncü kuvv’et

*

Bu kadar çok kullanırsan, biter tabii birader... İthal inekler geldi nihay’et!

*

Üç tarafı denizlerle çevrili olmasına rağmen çipurayı çiftlikte yetiştirmeyi başaran Türkiye, dünyanın en güzel meralarına sahipken, ineği de taaa Uruguay’dan getirmeyi başardı.

*

Yeterli ineğimiz yok çünkü.
Koyun sayımız iyi.
Öküz de getireceklerdi aslında.
Şöyle bi baktılar etrafa...
E yeteri kadar var.

*

Var ama, hayvan başka şey...
Hayvancılık başka şey maalesef.

*

(Bakın, bu Uruguay’dan ilk önce Lugano gelmişti bize; Başbakan’ın takımı Fenerbahçe’ye... Tosun gibi çocuktur maşallah, bonservisi 6.5 milyon Euro’ydu, 4 yılda ödenen para 14.5 milyon Euro... Uruguay ineklerinin tanesi, 1.800 Euro... 8 bin tane gelecek, onlar da 14.5 milyon Euro... Hadi diyelim, inek yetiştiremiyoruz... Bi tane Lugano yetiştirip Uruguay’a göndermeyi becerebilseydik, inekler bedavaya gelecekti yani... O nedenle, Lugano’nun kaptanı olduğu Uruguay milli takımı Dünya Kupası’na katılıyor... Biz ise Uruguay ineklerinden mangal yapıp, Kupa’yı televizyondan seyredeceğiz anca.)

*

Top çevirmeyi bırakıp, kıyaslarsak...
Türkiye’nin nüfusu 72 milyon.
Alt tarafı 10 milyon ineği var.
Uruguay alt tarafı 3.5 milyon kişi.
13 milyon ineği var.

*

Netice itibariyle öz’et?

*

Üç çocuk değil marif’et...
Üç inek yapmak mahar’et.