LASTİK gibi uzatmayı sevmem aslında mevzuları...

Ama madalyonun iki yüzü varsa, birini yazdık, öbürünü de yazmak boynumuzun borcu.

*

Ne demişti Demirel?

"Başı bağlı okumak isteyen, Arabistan’a gitsin, orada okusun..."

Ne cevap vermişti Erdoğan?

"Bu topraklarda yaşayan insanlara, hangi hakla git diyorsun... Bu yetkiyi sana kim veriyor?"

*

Budur...

*

Dün dündür.

Bugün bugün.

Demirel’in Özal’ın Ecevit’in, Evren’in, Yılmaz’ın Çiller’in hatalarının toplamıdır, mevcut Başbakan.

*

Az geriye gidersek, Menderes’in de benzer açıklamalarını görürsünüz... Ömrünüz varsa, ilerde sahneye çıkacak olan siyasilerin de benzer açıklamalarını duyacaksınız.

*

Çünkü...

Milleti birbirine kırdıran, düşman eden, küstüren, başörtülüyü rencide eden, başörtüsüzü rencide eden... Doğru bildiğini yazan gazeteciler değil, işine geldiği gibi konuşan siyasilerin ta kendisidir!

İşine gelen Atatürk rozeti takar... İşine gelen takke.

Kravat fiks!

*

Bakın...

CHP milletvekili ile AKP milletvekili "BMW’sine" iddiaya girmişler...

BMW dediğin, 100 bin Euro.

"Sen dinsizsin, sen yobazsın" diye birbirine girenlerin ise kıçında donu yok!

*

Futbolcular arkadaş...

Taraftar birbirini yiyor.

O hesap.

Abdullah Gül’e gelince...

Sürekli inkár ediyorlar ama, dini siyasete alet ediyor partisi... IMF’nin AB’nin üçüncü sınıf memurlarının önünde ceket ilikliyorlar. ABD ne derse, onu yapıyorlar. Atatürk’ün izlerini Anayasa’dan çıkarmak isteyen milletvekilleri var. Milletin malını yabancıya satıyorlar. Ermeni tasarılarından Lübnan’a asker göndermeye, Kıbrıs’tan Barzani’ye kadar, her konuda gördük tutumlarını... Amerikan askerlerini yerleştiriyordu az daha bu topraklara; altında imzası var... Bana göre, çok başarısız bir dışişleri bakanı... Dün başka konuşuyor, bugün başka.

Karşıyım...

Başörtüsü bunun neresinde?

*

Ve, uzatmadan...

Türkiye’nin "aile" olduğuna inanıyorsak gerçekten... Gazetelerin iç sayfalarında çok küçük yer alan, alakasız gibi görünen ama, hadiseyi maalesef çok iyi özetleyen şu haberi okumanızı rica ediyorum.

*

Urfa.

Dün.

İki otomobil çarpıştı.

Kafa kafaya...

İki kişi hayatını kaybetti; biri bir otomobili kullanıyordu, öbürü öbür otomobili.

Bir de baktılar ki...

Biri dede.

Öbürü torun.

Kurallarına riayet edilmeyen...

Eğitim vermeyen...

Ehliyetsizlere direksiyon teslim eden başıboş bir sistem, neticede, "aynı aile"nin fertlerini, "aynı yol"da "karşı karşıya" getirmiş, "tokuşturmuş", ikisinin de mahvına sebep olmuştu.

Aile ağlıyor şimdi.