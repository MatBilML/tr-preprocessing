*
Kıllık yapmak istemem ama...
Göktürk 1 nerede birader?
*
İnsan daha 1’inciyi göndermeden 2’nciyi gönderir mi?
*
Ahaliye “2011’de uzaya göndericez” diye müjdelenen Göktürk 1’i... İtalyan-Fransız firmasına sipariş etmemiz, o İtalyan-Fransız firmasının en kritik parçayı, uydu kamerasını mecburen İsrail’den alacak olması, ancak, İsrail’in bu kamerayla dünyanın her yerini görürsün, İsrail topraklarını göremezsin şartı koyması... Ve, bu hazin öykü neticesinde Göktürk 1’in daha fırlatılmadan suya düşmesi nedeniyle olabilir mi acaba?
*
Fransa ve İsrail’le kapalı kapılar ardında sözleşme imzalayıp... Miting meydanlarında esip gürleme rolleri kestiğimiz için olabilir mi mesela?
*
Askeri açıdan çok daha kabiliyetli model olan Göktürk 1’in akıbetinden hiç bahsetmeden... “Yüzde yüz yerli” diye kakalanan Göktürk 2’nin kamerası Güney Kore’den mi satın alındı yoksa? Denge ve konum belirleme modülü İngiltere’den, tepki tekerleri ABD’den, manyetik tork çubukları Almanya’dan, itki sistemi İsrail’den getirilmiş... Titreşim testleri Fransa’da yaptırılmış olabilir mi?
*
Fırlatan zaten Çin.
*
Hadi diyelim, Göktürkler’i tarihten Çinlilerin sildiğini unuttuk... Yerli malı, alt tarafı burundan pervaneli pırpır uçağı bile henüz uçuramayan Türkiye, yüzde yüz yerli uydu’yu nasıl uçurduğunu hiç merak etmez mi?
*
Metrobüs, uçak, uydu fark etmez diyen arkadaşlar... Göktürk 2’den önce, Rusya’dan fırlattıkları uyduyu, uzay boşluğunda kaybetmiş ve bunu sizden gizlemiş olabilirler mi? Güneş panelleri yanlış monte edildiği için, pili bitmiş, 15 senelik ömrü 3 senede tükenmiş, sözleşmeyi yanlış imzaladıkları için üretici firmadan zırnık alamamış, meselenin üstünü örtüp, hiç seslerini çıkarmamış olabilirler mi?
*
Aynı badem arkadaşlar... Gözlem uydusunu kaybettikleri sene, bi tane de haberleşme uydusu kaybetmiş, yörünge hakkımızı başkalarına kaptırmamak için güya kimseye çaktırmamış, hadise ayyuka çıktıktan sonra, iftira atılıyor, uydu muydu kaybetmedik, ömrü vefa etmedi, hepsi bu demiş olabilirler mi?
*
Ve...
*
İş bulamadığı için polis olan “astronomi ve uzay bilimleri” mezunu polisimizin, şehit düştüğü hafta, uydu fırlatma töreni yapılırken...
O uyduları bir gün gerçekten “yüzde yüz yerli” yapacak olan ODTÜ’lü gençleri, o şehidin meslektaşlarına coplatmaktan, gazlatmaktan utanmaz mı bu ülke?