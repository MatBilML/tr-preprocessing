Peki, satın alma gücü, gelecek 6 ay içinde artar mı, azalır mı?

Azalır.

Memleketin bugünkü genel ekonomik durumu, 3 ay öncesine göre nasıl?

Kötü.

Gelecek 3 ayda ne olur?

Biraz daha kötü.

İş bulma olanağı artar mı, azalır mı?

Azalır.

Otomobil alma ihtimali?

Azaldı.

Ev?

Azaldı.

Gelir durumu, tasarrufa uygun mu?

Değil.

Mesela 3 yıl öncesine göre, tasarruf etme imkánı ne kadar azaldı?

Yarı yarıya.

*

Kim veriyor bu cevapları?

Türk halkı.

Soran kim?

Merkez Bankası.

*

Her ay düzenli olarak "güven endeksi" adı altında anket yapıyorlar, değişik şehirlerde, birbirinden alakasız vatandaşlara yukarıdaki soruları yöneltiyorlar, cevapları da resmi internet sitesinde yayınlıyorlar.

Ben oradan aldım.

*

"Türk insanının yüzde 46.6’sı 2008 yılında hayat standardının düzeleceğini düşünüyor..."

Bunu diyen kim?

Yunan anket şirketi.

*

Yüzde 46.6 malum.

Yunanlı arkadaşlar, işi gücü bırakıp, sevabına anket yaparken, zahmet edip, küsuratı bile değiştirmemişler.

*

Hal böyleyken...

Hani, bizim gazete dün "Günaydın Türkiye" ilavesi vermişti ya...

Sanırım bir tane de "tatlı rüyalar Türkiye" ilavesi vermek gerekiyor.

Veya "bir millet uyanamıyor" ilavesi.