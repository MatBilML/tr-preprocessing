*
Herkes, her konuda otorite.
*
Bomba patladığında Güngören’e gitmiş, görgü tanıklarıyla konuşmuştum. Bir vatandaş, “CIA veya MOSSAD’ın işi olabileceğini” söyledi. Dedim ki, sen necisin birader? Markette manav.
*
Otur berber koltuğuna, milli takımın Bosna karşısında neden yanlış oynadığını anlatsın... Veya, gir bakkala, Avrupa Birliği’nin eksilerini artılarını söylesin... Hayatında hiç Kıbrıs’a gitmemiş bir tuhafiyeciden Kıbrıs’ı dinlemiştim bir defa, yeminle, Denktaş bu kadar bilmez.
*
Babam mesela...
Beli tutuldu, İzmir’in en seçkin doktorlarına götürdük, dinledi dinledi, sonra gitti astsubay emeklisi İrfan     �amcanın çelik korsesini taktı.
*
- Niye taktın bunu?
- İrfan amcan tavsiye etti.
- İrfan amca ortopedist mi?
- Havacı...
*
Feride teyze iç hastalıklarına bakıyor, iki tutam zencefil biraz kişniş filan, Mesut amca tansiyon uzmanı, İrfan amca bel fıtığı mütehassısı... Mahallenin yarısını toprağa verdik, hâlâ birbirlerine “tıbbi” tavsiyelerde bulunuyorlar.
*
Şarkıcı doktor var bu arada.
*
Biyolog var, bankacı.
Fizikçi var, büfeci.
Sosyolog var, kameraman.
Manken var, spiker.
Kimyager, sekreter.
Tiyatrocu, çerezci.
Albay var, emlakçı.
*
(Bu alışkanlık nedeniyle bazıları “İyi de, ne yapmamız lazım, sen onu söyle” diye soruyor bize... “Kardeşim, ben gazeteciyim, herkes işini yapsın” diyoruz... “Bırak şimdi gazeteciliği filan” diyor... İstiyor ki, illa biz de işimizi değil, başka iş yapalım.)
*
Çünkü...
Psikolog kalorifer satıyor.
Öğretmen tekstilci olmuş.
Tarihçi var, otel işletiyor.
Ziraatçı, sigortacı.
Balıkçı spor yazarı var yahu.
Fasulye pişiren restoran açıyor, eğe bulan mobilyacı, tornavidayı kapan elektrikçi... Allah sizi inandırsın, bizim apartmanın kapıcısı, otomobil tamir ediyor. İktisatçı, Anayasa Mahkemesi başkanı... Hal Müdürü, başbakanlık yaptı. Bir ara turizm bakanımız polisti. Belediye başkanımız mimar ama, muhallebici.
*
Netice?
*
Uyuyoruz...
Sel bastı.
Sel alarmı verdiler.
Damla yok.
Bugün alarmı iptal ederler...
Tufan olur.
 