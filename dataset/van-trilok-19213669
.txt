Şırrak!

22 tabur, 12 bin askerle Irak’a girdiğimiz açıklandı. Son dakka diye verdi gözlüklü şişko, tanklarımız sınırı geçti dedi. Zap suyunun üstüne portatif köprüler kurulmuş, bordo berelilerimiz Haftanin kampına girmişti. 10 değil, 100 değil, 1.400 terörist öldürüldü diye üfürdü biri... Hem vallahi, hem billahi, Kandil’e doğru kaçıyorlar dedi. Haftanin’le Kandil arası 80 kilometre filan... Kimse çıkıp, birader bu teröristler maratoncu mu demedi. Otoriteler bağlandı canlı yayınlara, haritalar dev ekranlarda, çizgi filmden F16’lar vıjjj diye uçuruldu. Erbil’den ekrana çıktı muhabir, 1.200 paraşütçünün Haftanin kampına indiğini söyledi.

Ki, zaten başbakanımız da, gerek havadan gerek karadan başlatılan harekâtın netice almanın adı olduğunu açıklamış, hatta, Allah yolunuzu açık etsin, yar ve yardımcımız olsun demişti.

Gitmeyen tanklarla
geçilmeyen sınırlarla
atlamayan paraşütçülerle
imha edilmeyen teröristlerle
çok başarılı bi harekât oldu.

Tek pürüz var.

Van gene yıkıldı...
Haftanin yerli yerinde.