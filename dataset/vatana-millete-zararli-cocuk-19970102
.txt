Genetik test yapılsın, vatana millete zararlı çocuk doğar doğmaz öldürülsün diyen adamı “ilkokul müdürü” yapıp, “polis” seminerine davet etmişler!

*

E madem mevzu eğitim...
Buyrun meşhur sınava.

*

Seçim var, ülkenizi yönetecek lideri seçeceksiniz... Adaylardan biri, felçli, yürüyemiyor, günde iki paket sigara içiyor, neredeyse elinde viski bardağı olmayan fotoğrafı yok, evlilik dışı ilişkileri ayyuka çıkmış, sık sık metresinin evinde kalıyor, gayrimeşru çocuğu olduğu söyleniyor, kendisiyle parası için evlenen nikâhlı eşi desen, lezbiyen... Oy verir misiniz?

*

Amerikalılar verdi.
Hem de dört defa seçtiler.
Ülkesinin krizdeki ekonomisini uçurdu.
Roosevelt o.

*

Adaylardan öbürü, askeri okulu zor bitirdi, ha bire çakıyordu, tembel, öğlene kadar uyuyor, obez, yürümekten bile hoşlanmıyor, ordudan ayrıldı, herhangi bi meslekte dikiş tutturamadı, zırt pırt işten kovuldu, sigara kesmiyor, purosu emzik gibi hep ağzında, öğrenciyken uyuşturucu kullandığını itiraf etti, her gece bi şişe viski deviriyor... Oy verir misiniz?

*

İngilizler verdi.
Tarihin en saygın siyasetçilerinden oldu.
Churchill o.

*

Son adayımız, annesinin kardeşlerinin geçimini sağlamak için öğrenciyken inşaatlarda çalıştı, ressam, hayvansever, vejetaryen, sporcu, sigarayı ağzına sürmüyor, içki içmiyor, nikâhlı eşi dışında ilişkisi olmadı, şeref madalyası var, Time’a kapak oldu, yılın adamı seçildi, Amerikan basını tarafından Nobel Barış Ödülü’ne aday gösterildi... Oy verir misiniz?

*

Almanlar verdi.
Hitler’di o.

*

Hadi gelin, bi soru daha... Kocası alkolik, işsiz, berbat şartlarda yaşayan, dünyaya sekiz çocuk getiren, sekiz çocuğu da zihinsel ve bedensel engelli olan, üstüne vereme yakalanmış bi hamile kadını görseniz, güzel kardeşim sen en iyisi kürtaj yaptır der misiniz?

*

Cevabınız evet’se...
Beethoven’ı öldürdünüz!

*

Yazılı bittiğine göre...
Sözlü’ye geçelim.

*

“Genetik test yapılsın, vatana millete zararlı çocuk doğar doğmaz öldürülsün” diyen, sözde eğitimciyi açığa aldınız, aferin ama... O salonda bulunan, ne biçim konuşuyorsun sen diyeceğine, sırıtan, kahkaha atan, hatta alkışlayan, eğitimci-emniyetçi tipler ne olacak?