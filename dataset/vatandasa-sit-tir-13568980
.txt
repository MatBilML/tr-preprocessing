*
Hatırlarsınız, “İstanbul’un kültür başkenti olması, tırışkadan teyyaredir” dedik; kızdılar.
*
Bakın...
*
Birinci Konstantin diye bi arkadaş var. İmparator. Asıl adı, Gaius Flavius Valerius Aurelius Constantinus... Bu arkadaş, milattan önce 330 senesinde “Yetti gari” deyip, imparatorluğun başkentini, Roma’dan İstanbul’a taşıdı. Müteahhitliğe meraklı bir arkadaştı... Planları bizzat çizdi, saraylar, kuleler, yollar, su kemerleri inşa ettirdi, bizim “at meydanı” dediğimiz Hipodrom’u yaptı, önünde fotoğraf çektirdiğimiz “yılanlı sütun”u filan dikti. Hakk’ın rahmetine kavuşunca da, onun hatırına, İstanbul’a Konstantinopolis adını verdiler.
*
16 asır idare ettiler vaziyeti, gel zaman git zaman, Fatih gemileri karadan mı yürüttü, palavra mı sallıyoruz neyiz hâlâ tartışılıyor ama, Ulubatlı mulubatlı, neticede, aldık.
*
Ve, “demokrasi” geldi...
*
İmparator Konstantin’in evinin oraya, Eminönü Belediyesi kuruldu. Sonra bu belediye kapatıldı... Ancak, kapatılmadan önce, belediyenin eski başkanı, Sultanahmet’te bulunan çorap fabrikasını demokratik şekilde satın aldı. Bi kazdı... Çorap fabrikasının altından demokratik olarak Bizans Sarayı çıktı iyi mi... Demokrasinin nimeti yani.
*
3 bin 500 kamyon hafriyat, 13 metre aşağı indiler, 4 katlı ana binayı buldular. Sordular soruşturdular... İmparator Konstantin’in milattan önce 324 senesinde yaptırdığı ve elçileri kabul ettiği devasa Magnaura Sarayı’ydı bu... Sarayın geriye kalanı da, sokağın karşı sırasındaki halıcının altındaydı!
*
E n’aapsınlar?
“Satalım bari” dediler.
*
Gazetelerin emlak ilavelerinde reklamını görebilirsiniz... 12 milyon Euro istiyorlar. Düğün salonu olmaya müsait... Pazarlıklar sürüyor. İlgilenenler arasında, Vatikan da var. (Papa’yı evlendirecekler herhalde!)
*
Vatandaş, dandik ahşap binasına iki tane çivi çakmaya kalksın, “SİT’tir” derler... SİT alanıdır, SİT’tinsene dokunamazsın... Ama, Bizans Sarayı’nı şakır şakır satabilirsin.
*
Kültür başkenti çünkü.
 