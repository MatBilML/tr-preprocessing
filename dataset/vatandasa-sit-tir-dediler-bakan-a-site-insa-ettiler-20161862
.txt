Sittinsene ev yapamazsın oraya.
Yapmaya kalk...
“SİT’tir” derler.
*
Ahşap evde oturuyorsun.
İki tane çivi çakacaksın.
Hele bi dene...
“SİT’tir” çekerler mahkeme celbiyle.
*
Bazen de...
“SİT’tir, git” derler.
*
Mesela, Ankara’da öyle dediler.
Hamamönü’nde yaşayan vatandaşlara, tarihi evleri istimlak edeceğiz, boşaltın diye mektup gönderdiler. Resmi evrakın üzerinde “SİT’tir”i gören vatandaşlar, tası tarağı topladı, gitti mecburen.
*
Bilahare, ortaya çıktı ki... Sportif Bakanımız, bi ev, bi de arsa almış, vatandaşa “SİT’tir” denilen bölgeden.
*
Üstelik... “SİT’tir” mektubunu gönderen, SİT alanlarını koruma müdürüne satın aldırmış, vekâleten.
*
E elin ağzı torba değil tabii.
Patladı manşetlerden.
*
Vay efendim neymiş...
23 bin liraya alınan ev, 300 bin lira olmuş da, böyle rezalet olur muymuş filan.
*
Kardeşim!
Sit’em edecekseniz Başbakan’a edin sit’em... Koyduğu parayı 2 senede 12 katına çıkarmayı beceren adamı, niye Spor Bakanlığı’nda heba ediyor da, Ekonomi Bakanı yapmıyor acilen?