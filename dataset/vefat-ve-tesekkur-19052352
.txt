*
Şehit ailelerine, silahlı kuvvetlere, polis teşkilatına... Başsağlığı ilanı veren bi tane firma yok!
*
Sırf yalakalık olsun diye, kenarları kalın siyah çerçeveli sayfa sayfa ilanlar verip “derin üzüntüyle öğrenmiş bulunuyoruz, kederli ailenize, muhterem evladına” diyen arkadaşlar... Nerede?
*
Canını ortaya koyan çocuklarda... Menfaat olmadığı için mi?
“Ölü yatırım” oldukları için mi?
*
Kedisinin vefatı üzerine, kedisine hitaben, gazetelere teşekkür ilanı vermişti biri... Dandik şarkısına klip yapan plakçıya ilanla teşekkür eden şarkıcı var. İşkembeciyi hizmete açan bakana ilanla teşekkür etti işkembeci... Kavşak yaptıran belediye başkanına, mağazasının kurdelesini kesen valiye, ameliyatını yapan doktora, taraftarına ilanla teşekkür eden spor kulübü var.
*
Biz bunaklaşana kadar yaşayalım diye henüz 20’sinde toprağa girenler... Bari tek sütun teşekkür ilanını hak etmiyor mu?
*
Ramazanda, kandil’lerde... Ne kadar da dini bütün olduğunu göstermek için cepten mesajlar atıp “nurlu gecelerde üstünüze ışıklar yağsın, rahmet yağmurlarında ıslanalım, melekler avucunuza gül koysun” filan gibi, maneviyat dolu satırlar fışkırtanlar... Kontörünüz mü bitti?
*
Gâvur askeri midir bunlar kardeşim...
Ona buna mevlit okutanlar nerede?