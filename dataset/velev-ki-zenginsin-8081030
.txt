*

Bizim basın alay ediyor:

"Güzel ama, cahil... Amerikalı aktris, İstanbul’u Budapeşte sanıyor!"

*

Halbuki kadın, Güney Afrikalı.

Annesi Alman.

Babası Fransız.

*

Geçenlerde de İspanya Kralı, bizim dışişleri bakanını "tercüman" sanmıştı...

Biz hepimiz, kucaklaşa kucaklaşa bir hal olduğumuz İspanyollar "bizim hükümeti herhalde çok iyi tanıyor" sanırken.

*

Oluyor böyle şeyler...

Mesela, 75 milyonuz sanıyorduk.

Bi saydılar... 70 çıktı.

Böylece ne olmuş oldu?

Kişi başı tık diye azaldığı için, kişi başına düşen milli gelir tık diye çoğalmış oldu.

*

6 bin küsur sanıyorduk.

Meğer 7 bin küsurmuş.

Velev ki...

318’er dolar kárdayız.

*

Ekonomi literatüründe, "kürre-i cemaatiyye akıbet’ül hüzzam iken, bişereffiye-tül fir kayme-i fevkalbeşer ül-sarih" deniyor buna.

Türkçesi:

"Dünya fakirleşir iken...

Türkiye zenginleşiyor."

*

Ekonomi yazısı sevmeyenlere uyarlamak gerekirse... Magazin literatüründe de "estetik cerrahi" deniyor, kısaca.

*

Baktın fazla var...

Liposuction yapıyorlar.

Baktın kırıştı, botoks.

Baktın küçük, slikon.

Hastasına göre artık...

Kimine peeling, kimine karboksi.

Baktın yamuk duruyor...

Rinoplasti.

"Zorla güzellik" yani.