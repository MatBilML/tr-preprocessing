Ülkenizde yerleşik silahlı örgütün daveti üzerine, şu şu tarihler arasında, ülkenizin Kandil bölgesini ziyaret etmek istemekteyiz. Zırhlı birliklerimizle gerçekleştirmeyi arzu ettiğimiz seyahatin, konaklama dahil tüm masraflarının, dilekçemizin ekinde yer alan banka dekontları, tapu vesaireyle, tarafımızdan karşılanacağını taahhüt ve garanti eder... Gerekli olan vizenin tarafımıza verilmesini, yüksek müsaadelerinizle, rica, arz ve talep ederiz. Hürmetlerimizle.
*
Sayın bay...
Başvurunuz incelenmiş, bırakın karayoluyla taaa Kandil’e gitmeyi, beş saatte Beşiktaş’tan Kandilli’ye bile gidemediğiniz tespit edilmiştir. Evraklarınız arasına koymadığınız bu eksik bilgi nedeniyle, vize talebinizin kabul edilmediğini üzülerek bildirmek zorundayız.
*
Saygıdeğer mister...
Öncelikle, sizi tekrar meşgul ettiğimiz için özür dileriz. Altı aylık çok girişli vize talebimizden vazgeçtiğimizi belirtir, hiç olmazsa, ülkenizde yerleşik Avaşin, Basyan, Hakurk gibi piknik alanlarına gelebilmemiz için, günübirlik vize muafiyeti konusunda anlayış göstermenizi, yüksek müsaadelerinizle, rica, arz ve talep eder... Sabah girip, hava kararmadan çıkıp, vize bitiminden önce ülkemize geri döneceğimizi taahhüt ve garanti ederiz. Hürmetlerimizle.
*
Sayın bay...
Başvurunuz incelenmiş, ancak maalesef, söz konusu piknik alanlarının, tarafımızdan, 35 seneliğine PKK isimli izci örgütüne tahsis edildiği tespit edilmiştir. Doludur. İlla piknik yapmak istiyorsanız, ülkenizde yerleşik Cudi’yi tavsiye eder... Daha önce Şengen vizesiyle buralarda dolaşmaya kalkan piknikçilerinizin kafasına çuval geçirdiğimizi hatırlatmak isteriz.
*
Saygıdeğer mister...
Öncelikle, stratejik ortağımız olarak, değerli vaktinizi ayırıp, her dilekçemize cevap verme nezaketini gösterdiğiniz için teşekkür ederiz, size layık olabilmenin tarifsiz mutluluğunu yaşıyoruz. Bu vesileyle... Karayoluyla seyahat talebimizden vazgeçtiğimizi bildirir, bari, ayak bile basmadan, bi kaç sorti için, 15 dakkalığına hava sahası vizesi vermeniz durumunda, minnettar kalacağımızı, yüksek müsaadelerinizin bilgisine sunarız. Hürmetlerimizle.
*
Sayın bay!
Başvurunuz incelenmiş, başvurularınızın devamlı incelenmesi durumunda, başvurularınızın ardı arkasının kesilmediği tespit edilmiştir. Galiba anlatamıyoruz... Başvurularınızın nihayete ermesi için, ne gibi bi cevap vermemiz gerektiği konusunda başvuru yapmanız gerekmektedir.
*
Saygıdeğer mister...
Valla gül gül öldük esprili cevabınıza, harikasınız, çok tatlısınız. Sınırsız hoşgörünüze müteşekkiriz. Sınırsız demişken... Biz o tarafa geçemediğimize göre, o taraftan da bu tarafa zırt pırt geçilmemesi konusunda, izci arkadaşlara vermiş bulunduğunuz sınırsız vizenin, en azından yaz aylarında sınırlanmasını, yüksek müsaadelerinizle, rica, arz ve talep ederiz. Hürmetlerimizle.
*
Sayın bay...
Başvurunuz incelenmiş, yaz aylarını boşver, kış aylarında bile, sınırlarınızdan Ruandalıların, Eritrelilerin, Moritanyalıların, Myanmarlıların şakır şakır geçtiği tespit edilmiştir. Son bir haftada, elini kolunu sallaya sallaya 200’e yakın Burkina Fasolu geçti. Elek gibisiniz. Predatorlarımızdan gördüğümüz kadarıyla, New York caddelerinde bile böyle trafik yok birader... Beyoğlu’nda zabıta başına 28 Moritanyalı işportacı düşüyor. Somali’ye yardım etmeye gideceğinize, lastik botla Yunan adalarına geçmeye çalışırken boğulan Somalililere yardım edin biraz... Üstelik, bahsettiğiniz izci geçişlerinden bizim haberimiz yok. Şemsiyeleri var herhalde. Göremiyoruz.
*
Saygıdeğer mister...
Sizi sıkıştırmak istemeyiz ama, hakikaten çok sıkıştık, ülkemizde yerleşik tuvalete gitmemiz konusunda gerekli olan vizenin tarafımıza verilmesini, yüksek müsaadelerinizle, rica, arz ve talep ederiz. Hürmetlerimizle.
*
Sayın bay...
Başvurunuz incelenmiş, gözünüz aydın, bir defaya mahsus kabul edilmiştir.