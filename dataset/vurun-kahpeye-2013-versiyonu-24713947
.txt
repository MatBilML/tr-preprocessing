Amerikalı kadını İstanbul’un göbeğinde raylara yatırıp, kafasını taşla ezdi herif...
İzmirli garson, İrlandalı iki kadını bıçakla doğradı, kanlı elbiseleri çöpe, cesetleri ormana fırlattı.
Antalya’da tecavüz edilen 14 yaşındaki Norveçli kız, polise sığındı. Kemer’de Rus kadın turist, otel personelinin toplu tecavüzüne uğradı. Didim’de üç İngiliz kadına tecavüz edildi. Marmaris’te Hollandalı turist kadın tecavüze uğradı. Manavgat’ta inşaat işçileri Alman kadın turiste tecavüz etti. İsveçli kadın turiste İstanbul’da tecavüz ettiler. Trabzon’da Sümela Manastırı’nı gezmeye giden Güney Koreli kadın turiste tecavüz edildi.
Ankara’da otelin güvenlik görevlisi, Avustralyalı çiftin odasına balkondan girdi, bıçakla tehdit ederek, erkek arkadaşının gözü önünde Avustralyalı kadına tecavüz etti.
Rus turist kız, yılbaşı gecesi Taksim’de, ahtapot gibi uzanan ellerden kurtulmak için otobüs durağının üstüne tırmanmıştı, televizyonlarda seyrettik, ayakkabısı çıkmıştı, yırtılmış eteğini çekiştiriyorlardı aşağıdan, külotunu cep telefonuna kaydediyorlardı.
Bisikletiyle seyahat eden Danimarkalı turist kadına, Yozgat’ta mola verdiği çeşme başında tecavüz edildi.
Yaya olarak gezdiği ülkelerdeki deneyimlerini kaleme alan Polonyalı gezi yazarı kadın, İstanbul Çatalca’da tecavüze uğradı.
Van’da kamp kuran İsviçreli turistler, saldırıya uğradı, erkek İsviçreliyi döve döve bağladılar, kadın İsviçreliye altı kişi tecavüz etti.
En son, Nevşehir’de iki Japon öğrenciyi bıçakla parçaladı manyak... Kızlardan birinin delik deşik bedenine, öbürünün cesedine tecavüz etti.
*
Sapık her ülkede var ama... “Birleşmiş Milletler sapığı” sadece bu ülkede var!
*
Kadına şiddete göz yummanın... Demokrasi ayaklarıyla “millet böyle istiyor” diye, hırtlığı, magandalığı, zontalığı baş tacı etmenin... Kadının sırtına tekme atan palalıya, sırf “kendi tarafında” diye sahip çıkmanın... Kızları saçından sürükleyen, hamilelere tekme atan polisleri “kahraman” ilan etmenin sonucudur bu.
*
Hukuk tanımazlığın sonucudur.
*
Güya, dünyaya “edep” dersi veriyorsun ama... Memleketi öyle hale getirdin ki, kuytuda kıstırsalar Mısırlı rabia’ya bile tecavüz edecekler, haberin yok!