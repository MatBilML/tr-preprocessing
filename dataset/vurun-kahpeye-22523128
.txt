Deniyor ki...
Tek başına ne geziyordu?
*
Kadın dediğin...
Tek başına sokağa çıkmaz çünkü!
*
Hatırlayın...
Rus kızı, ahtapot gibi uzanan ellerden kurtulmak için Taksim’de otobüs durağının üstüne tırmanmıştı, ayakkabısı çıkmıştı, çorabını çekiştiriyorlardı aşağıdan, külotunu cep telefonuna kaydediyorlardı. Alman kız taksicilere, Litvanyalı kız eczaneye, Hırvat kız benim kameramana sığınmıştı, kazağı duruyordu ama, sutyeni yırtılmıştı, sutyeni... Bacaklarını açıp göstermek istedi, rtük var dedik, kollarını sıyırıp gösterdi, mosmordu. Salyalarını akıta akıta sırıtanlar, 50’şer lira filan ödeyip, çıktılar.
*
Aramıza döndüler.
Otobüse, vapura, tenhaya.
*
Tecavüz ederken suçüstü yakalanan adam, henüz tecavüz gerçekleşmediği için “yarım kaldı” indirimi aldı bu memlekette... Tecavüzünü kameraya kaydeden sapık “eski sevgilisiymiş” indirimi aldı. “Tecavüzde bağırmıyorsa, rıza göstermiş sayılır” indiriminden faydalanan var. Üvey kızına tecavüz edip, “kızın ruh sağlığı bozulmadı raporu”yla indirim alan var. Ormanda saldıran, döve döve çırılçıplak soyan, ancak, astım krizi geçirerek bayılıp yakalanınca, “orası ıssız bi yer, isteseydim yapabilirdim” indirimi alan var. Tecavüz edip, hamile bırakan, sonra da “zaten bakire değildi” indirimi alan var. Tanımadığı birine saati soran eşini delik deşik ederek öldürüp “cilve yaptı” indirimi alan var. Eşini katledip, “kot giyiyordu, piercing takıyordu, çantasında doğum kontrol hapı buldum” indirimi alan var. Kadın programında, “babam bana tecavüz etti” diyen kızını öldürüp, “babasını kamuoyunda mahcup etti” indirimi alan var. Mahkemeye takım elbiseyle geldi diye “iyi hal” indirimi alan seri tecavüzcü var.
*
Bakın, daha bu hafta...
Denetimli serbestlik yasası çıkarıp, bismillah, ilk kimleri bıraktılar?
Kadın dövenleri.
*
Hırt cumhuriyetidir.
*
Amerikalı kadının öldürülmesinden daha vahimi... Kadının öldürülmesine hiç kimsenin şaşmamasıdır!