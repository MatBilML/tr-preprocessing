Avustralyalı kız, eczaneye sığındı.

Litvanyalı kız, pastaneye.

Alman kız, taksicilere.

Polise sığınan olmadı...

Çünkü polis, "PKK saldırmasın" diye, kızlara saldıranları koruyordu o sırada!

*

Geçen sene...

Bir Rus kızı, otobüs durağının üstüne tırmanmıştı; ahtapot gibi uzanan, yılışık, arsız ellerden kurtulmak için... Ayakkabısı çıkmıştı. Çorabını çekiyorlardı aşağıdan... Külotunu cep telefonuna kaydediyorlardı, o çığlık çığlığa yardım isterken.

Bir önceki sene...

atv Haber’deydim. Hırvat kız, bizim kameramanlara sığınmıştı. Kazağı duruyordu ama, sütyeni yırtılmıştı, sütyeni.

Erkek arkadaşını yumruklamışlardı. Söyleyemedik tabii, "bıçaklanmadığına şükredin" diye... "Türkiye’yi unutmak istiyorum" demişti bize.

*

İzledik televizyonlarda...

Utanıyoruz.

Televizyonlarda izlemediğimiz için "utanmadığımız" haberler vereyim size.

3’üncü sayfalardan.

*

Tecavüz ederken yakalandı; tecavüz henüz gerçekleşmediği için "yarım kaldı" indirimi aldı.

Tecavüz edip, kameraya alan kişi, "eski sevgilisi" olduğu için, indirim aldı.

"Tecavüzde bağırmıyorsa, rıza göstermiş sayılır" indirimi yapıldı.

Üvey kızına tecavüz eden baba, "kızın ruh sağlığı bozulmadığı için" indirim aldı.

Ormanda saldıran, ama astım krizi geçirdiği için tecavüzü başaramayan sapık, "orası ıssız bir yer, isteseydi yapabilirdi" indirimi aldı.

Tecavüz edip, hamile bıraktı; "zaten bakire değildi" indirimi aldı.

Tanımadığı birine saati soran eşini öldürdü, "cilve yaptı" indirimi aldı.

"Kot giyiyordu" indirimi aldı.

"Piercing takıyordu" indirimi aldı.

"Tayt giymişti" indirimi aldı.

Çantasında doğum kontrol hapı buldu, öldürdü, "tahrik" indirimi aldı.

Kadın programında "babam bana tecavüz etti" diyen kızını öldürdü, "babasını kamuoyunda rezil etti" indirimi verildi.

Mahkemeye takım elbiseyle gelen tecavüzcüye "iyi hal" indirimi yapıldı.

*

Ya yılbaşı rezaleti?

Salyalarıyla sırıtarak kızlara saldıranlar, 57’şer lira ödeyip, çıktı. Aramızdalar...

Otobüste. Vapurda. Tenhada.

*

Kadın olmak zor bu ülkede.

"Başı açıksa" daha zor.

Potansiyel namussuzsun!

"Örtün, kurtul" psikolojisi, giderek daha fazla hákim oluyor atmosfere...

Kadına yönelik suçlarda ceza indirimi yapılması, ses çıkarılmaması, göz yumulması, hatta bırakılması, ondan.

*

Taksim’e dönersek...

Bakıyorum o güruha...

Terör örgütü "bomba koymasın" diye o kadar çaba harcamasa mıydık acaba?

Ölü sayısı çok olurdu ama...

"Kaybımız" pek olmazdı galiba.