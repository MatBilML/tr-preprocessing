E maça da saatler kalmış.

Sırtımda forma.

Aklım fikrim orda.

Ama mecburen oturmuşum ekranın karşısına, o bana bakıyor, ben ona.

Saat daha 12.00 birader...

Maç yazsak, henüz başlamadı, müneccim değiliz, nesini yazayım?

Maç yazmasak, ben bile okumam kendi yazımı, nesini okuyayım?

Gel de çık işin içinden.

*

(Laf aramızda, Ertuğrul Özkök iyi adam, hoş adam da... Yazı yazmayınca para vermiyor. Bu huyu kötü.)

*

Neyse...

Yarıladık sayılır, ha gayret. Orta sahada az biraz daha "top" çevirirsek, tamamdır.

*

Doğrusunu isterseniz, sabah işe gelene kadar AKP’nin büyük ihtimalle kapatılacağını tahmin ediyordum. İşe geldim, gazeteleri açtım, bir de ne göreyim... Yeniçeri kılıklı, kaytan bıyıklı terzimiz Cemil İpekçi, "AKP kapatılırsa, duramam buralarda, Hindistan’a giderim" demiş...

*

Bu rest, dengeleri değiştirir.

*

Anayasa Mahkemesi’nin dikkate alacağını düşünüyorum. Almalı...

Çünkü Atatürk devrimleri nedeniyle zaten travma yaşayan Türk halkının, bu darbeyi atlatabilmesi mümkün değil.

Cemil Çiçeksiz yaparız da...

Cemil İpekçisiz n’aparız?