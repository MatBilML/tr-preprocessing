En sağ şeritten, en sol şeride bir Doblo daldı, yanımdaki Opel’e patlatmaktan milim farkıyla sıyırdı, önüme geçti.

Arka camına şunu yapıştırmış:

"Hatalı kullanıyorsam 3555’e

mesaj at, Hatasız Kul Olmaz

şarkısı anında cebine gelsin!"

*

Esprili bi arkadaş yani...

Eminim, çok seviliyordur çevresinde.

Bayılırız böylelerine çünkü.

*

Utanmaz Adam vardı mesela.

Gırgır’ın karaktersiz karakteri.

Her türlü dümeni çevirirdi.

"Şeref"ti adı.

Okumaya doyamazdık...

Ya Mükremin Çıtır?

Hayta bitirim...

İdolümüz olmuştu.

Hatırlayın...

O kadar şarkı yarışması yapıldı.

Kim sevildi en çok?

Bayhan.

Polat Alemdar çıktı sonra...

Ailemizin katili.

Geçenlerde üniversitede konferans verdiler Memati’yle birlikte, salon yıkıldı, "Türkiye sizinle gurur duyuyor" diye.

Ve, tabii ki Recep İvedik.

Öküzün önde gideni.

Gişe rekortmeni.

*

Özetle... "Ananı da al git" diyen Başbakan’ın oyu, yüzde 34’ten yüzde 47’ye çıkıyorsa; "ben senin ananı" diyen Fatih Terim’in maaşına da derhal yüzde 50 zam yapılmalıdır.

*

Müstahaktır.

*

Futbol sporuna, lunaparkta sigara kazanmak için penaltı atarak başlayan bir milletin, Sir Alex Ferguson’u olmayacaktı herhalde... Yakışır bize İmparator, yakışır.