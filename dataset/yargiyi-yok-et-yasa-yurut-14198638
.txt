Anayasa’ya göre kapatılması istenen partinin kapatılıp kapatılmayacağına, Anayasa’ya göre kapatılması istenen parti karar verecek.

*

- Suç işledik mi?
- İşledik.
- Kapatılalım mı?
- Kapatılmayalım.
- Yaz kızım, kapatılmamıştır.

*
 Boşanmak istiyorsunuz mesela...
Hâkime ne?
Toplansın sülale...
Referandum yapılsın.
 *
 Diyarbakırspor’a saha kapatma cezası mı verilecek? Federasyon karışmasın... Tribünlere sandık konulsun, Diyarbakır taraftarı karar versin. Hakemi, futbolcular seçsin... Zaten, boşu boşuna maç yapmayalım, oylama yapalım, kimin taraftarı fazlaysa o şampiyon olsun.

*
 Gardiyanları mahkûmlar seçsin.
Zabıtaları pazarcılar seçsin.

*
 Komutanları erler seçsin; yap kışlada kampanyanı, topla 3 bin kişiyi albay ol... Ordudan kimin atılacağına generaller karar veremeyeceğine göre, okuldan kimin atılacağına niye öğretmenler karar veriyor? Çocuklar reşit olana kadar sınav sorularını veliler belirlesin.

*

Ana veya babanın dediği olmasın...
3 kişilik ailelerde salt çoğunluk aransın,
4 kişilik ailelerde karar alınamazsa,
rafa kaldırılsın, gelin veya damat
gelene kadar kadük kalsın.

*
 Devlet dairesinde 100 memur
varken, niye sen müdür oluyorsun?
Hani demokrasi?
Ya herkes müdür olsun, komisyon yönetsin ya da müdürü memurlar seçsin.

*

Vatandaşın en çok oy verdiği parti iktidar olunca, güzel... Aynı vatandaşın
en çok seyrettiği dizi, çirkin... Öyle mi?
Behlül RTÜK başkanı olsun.
RTÜK başkanı da gitsin Bihter olsun.

*
 Belediye otobüsünün nerede duracağına yolcular karar versin; oytobüs olsun... Çoğunluk nereye istiyorsa, pilotlar oraya uçsun. Kadıköy’den bindik, Karaköy’e mi Eminönü’ne mi, kaptanı alakadar etmez, demokrasi var, uzlaştık uzlaştık, uzlaşamadık akıntı karar versin.

*

Herkes kendine anayasa hazırlasın, herkes kendi anayasasına uysun, birbirimizin anayasalarının birbirimize uymadığı durumlarda, hiç ağlanmasın, herkes ne hali varsa görsün...
Hukuk mukuk kalmadığına göre, bu saatten sonra Allah cezamızı versin.