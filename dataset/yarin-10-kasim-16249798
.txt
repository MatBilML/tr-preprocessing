Windsor Hanedanı’nın vârisi, Kral 6’ncı George’un kızı, Birleşik Krallık Hükümdarı, Büyük Britanya Kraliçesi, 2’nci Elizabeth’in elinden “devlet adamı” ödülü alıyorsa bugün...
*
Bir esnafın kızı...
Peri masalındaki balkabağının faytona dönüşmesini andıran gecede, Yunan Kralı’nın torunu, Danimarka Prensi, Merioneth Kontu ve Greenwich Baronu’yken, kuzeni 2’nci Elizabeth’le evlenip, Edinburgh Dükü ilan edilen Prens Philip Mountbatten’le sohbet edebiliyor ve Veliaht Galler Prensi’yle, onun biraderleri York Dükü ve Wessex Kontu’nun hatırını sorabiliyorsa...
*
Prens, Dük ve Kont da, sıradan tornacının torunuyken, henüz 15 yaşında işadamı olup, biriktirdiği harçlıklarıyla okumaya Harvard Üniversitesi’ne giden mahdumun başarısını tebrik ediyorsa...
*
Mustafa Kemal’e “mahluk” diyen gazeteci Ali Kemal’in, şu anda Londra Belediye Başkanı olan torunu Boris, töreni izleyen Türk gazetecilere “onurlu birey” muamelesi yapıyorsa...
*
En başta tornacının oğlu...
Herkesin, yarın sabah Anıtkabir’e gidip, dua etmesi lazım.
*
Çünkü, o olmasaydı...
Sıradan vatandaşların bırak Buckhingham Sarayı’ndan ödül almasını, Dolmabahçe Sarayı’nda bahçıvan bile olması imkânsızdı. Bahçıvanlık bile babadan oğula geçiyordu, o kovana kadar.
*
60 milyon dolarlık Gulfstream tipi makam jetimiz Başbakanımıza lazım olduğu için, Airbus tipi makam jetimize binerek Londra’ya giden... Dorchester Hotel’in süiti, üç aylığına bir Arap şeyhi tarafından kapatıldığı için, bu seferlik Mandarin Hotel’de kalan... Dört geceliğine, 35 bin liracık ödeyen cumhurbaşkanımız, ihmal etmeyecek, yarın sabah gidecek Anıtkabir’e.
*
E siz gidemeseniz bile... Cumhuriyetimizin geldiği şahane seviyeyi görüp, bi fatiha okursunuz artık.