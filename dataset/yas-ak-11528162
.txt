Altı saat takır takır vuruşulmadı.

Emniyet amiri şehit düşmedi.

Sokaktaki vatandaş ölmedi.

Kameraman mıhlanmadı.

Yedi polis yaralanmadı.

*

Tahliye edilmeden dan dun çatışmaya başlanmadığı için, çatışma çıkmayan binada çoluk çocuk mahsur kalmadı, rehin alınma korkusu yaşanmadı. Binada yangın çıkmadı. İtfaiye gelmedi. Karşı binaya bomba atılmadı. O bina da yanmadı.

*

Ortada terörist merörist olmadığı için, binaya langır lungur girmeyen polislerin üstüne el bombası fırlatılmadı. Merdivenlerdeki bubi tuzağı filan patlamadı. Polis telsizi kaptırılmadı. Kaptırılmayan polis telsizinden anonsla terör örgütünün reklamı yapılmadı.

*

Çatışma çıkmayan binanın ön tarafına güvenlik şeridi çekilirken, binanın arka tarafına güvenlik şeridi çekilmesi unutulmadı... Ölen vatandaş arka pencereden keklik gibi avlanmadı.

*

Fiyasko olmadı yani.

*

Operasyon olmadığı için, "operasyon bitti" açıklamasına anlam verilemedi... "Operasyon bitti" açıklamasından sonra, binada gene bomba patlamadı. Operasyon olmadığı halde, İstanbul Valisi televizyon televizyon dolaşıp, canlı yayınlara bağlanmadı. Terörist ölmedi.

*

Sağır sultan duymadı.

*

Deniz Feneri hasıraltı edilmedi. Ergenekon operasyonlarının devlet televizyonunda bile şakır şakır yayınlanmasına sesini çıkarmayan ve Deniz Feneri’nden ayyuka çıkan Zahid Akman’ın RTÜK’ü, vatandaşa salak muamelesi yapmadı, olmamış operasyona ’’yayın yasağı’’ getirmedi... Rezaletin böylesi Küba’da bile görülmedi... Sizin haberiniz olmadı. Bu yazı yazılmadı.

*

Benim bu satırları yazmadığım dakikalarda apar topar İstanbul’a gelmeyen İçişleri Bakanı, canlı yayına çıkmadı, sizin haberinizin olmadığı operasyonla ilgili açıklama yapmadı.

*

İşsizlik yok. Teğet geçti.

Kişi başı milli gelir 10 bin dolar.

AB’ye girdik. Antalya AKP’nin.

Dünya bize hayran.