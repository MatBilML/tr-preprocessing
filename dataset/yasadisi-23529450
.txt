“Yasalara uygun olan Türk bayraklarını biliyorsunuz, Bayrak Yasası’ndaki Türk bayrağının tanımı budur, bunun dışındaki bayraklar Bayrak Yasası’na uygun değildir, Bayrak Yasası’na uygun olan budur, bunları balkonlarınıza asmanızı istiyorum, bunları balkonlarınıza asarak, birilerine en güzel cevabı vereceksiniz.”
*
Siz hiç, Gezi Parkı direnişi nedeniyle balkonuna Amerikan bayrağı asan gördünüz mü? Polis şiddetini protesto için Japon bayrağı sallayan, Seyşeller bayrağı sallayan var mı? Sırtıma Porto Riko bayrağı bağlayayım da Taksim’e öyle çıkayım diyen? Ya da ne bileyim, Kenya bayrağı asayım da bana Türk bayrağıyla cevap versinler diyen?
*
Buna mukabil... Türk bayrağı taşırken saçından sürüklenen üniversiteli kız var. Penceresine Türk bayrağı asmışken, evine gaz bombası atılan var. Elinde Türk bayrağı varken, kafasından kapsülle, gözünden plastik mermiyle vurulan var. Tekerlekli sandalyesinde Türk bayrağı sallarken biber gazı sıkılan, üstüne üstüne tazyikli su sıkılan yurtsever var.
“Gezi Parkı’ndan sonra Anıtkabir’i de yıkarız elhamdülillah” diyen de var!
*
Dolayısıyla...
Karnımızdan konuşmayalım.
*
Rahatsız olunan...
Yasaya uygun değil denilen...
“Yasadışı” ilan edilen, budur.