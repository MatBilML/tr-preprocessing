*

Gene de deneyelim en azından.

*

Bu satırların yazıldığı dakikalarda...

Kara Kuvvetleri Komutanı olmasına kesin gözüyle bakılan 1’inci Ordu Komutanı’nın “sürpriz” şekilde emekliye sevk edileceği, onun yerine, Jandarma Genel
Komutanı’nın Kara Kuvvetleri Komutanı yapılacağı iddia ediliyor.

*

Makarayı az geri saralım...

*

Kara Kuvvetleri Komutanı olmasına kesin gözüyle bakılan 2’nci Ordu Komutanı “sürpriz” şekilde emekliye sevk edildi, onun yerine, Jandarma Genel Komutanı, Kara Kuvvetleri Komutanı oldu.

*

2002’de.

*

O gün Kara Kuvvetleri Komutanı yapılan Aytaç Yalman, önce Ergenekon şüphelisi olarak sorgulandı, sonra Balyoz şüphelisi ilan edildi. Aytaç Yalman’ın yerine Jandarma Genel Komutanı yapılan Şener Eruygur, Ergenekon’dan tutuklandı. O günün MGK Genel Sekreteri Tuncer Kılınç, Ergenekon’dan gözaltına alındı. 1’inci Ordu Komutanı Çetin Doğan, tutuklandı, bırakıldı, tutuklandı, bırakıldı, şimdi gene Balyoz’dan tutuklanması isteniyor. Ege Ordu Komutanı Hurşit Tolon, Ergenekon’dan tutuklandı.

*

2003?

*

Özden Örnek, o gün Deniz Kuvvetleri Komutanı oldu, bugün, Ergenekon şüphelisi, gözaltına alındı. İbrahim Fırtına, Hava Kuvvetleri Komutanı oldu, bugün, Ergenekon’dan gözaltına alındı, yetmedi, Balyoz şüphelisi ilan edildi, tutuklanması isteniyor. 1’inci Ordu Komutanlığı’na getirilen Yaşar Büyükanıt, muhtıracı, darbeci ilan edildi, Dolmabahçe’den sonra madalya ve zırhlı Audi verildi. 2003 YAŞ kararlarıyla Genelkurmay İkinci Başkanlığı’na getirilen İlker Başbuğ, tarihin en zor genelkurmay başkanlığı sürecini yaşadı, ne Yahudiliği kaldı, ne oğlunun PKK kankası olduğu... Eminim, 25 gün sonra emekli olur olmaz, davası açılır! Şükrü Sarıışık, MGK Genel Sekreteri yapıldı, şimdi, Balyoz’dan tutuklandı, bırakıldı, gene tutuklanması isteniyor. Hasan Iğsız, o zamanlar korgeneraldi, şimdi Ergenekon’dan ifadeye çağırılıyor, kuvvet komutanı olması mayınlanıyor... Saldıray Berk, o gün korgeneralliğe yükseltilmişti, bugün Ergenekon şüphelisi, İrticayla Mücadele Eylem Planı sanığı, Balyoz zanlısı... Kadir Sağdıç, o gün tümamiral olmuştu, bugün Kafes’ten sanık... O gün tümamiral olmuş Ali Deniz Kutluk’un, bugün Balyoz’dan tutuklanması isteniyor. Yurdaer Olcan tuğgeneral olmuş, Balyoz’dan tutuklandı... Tümgeneral olan Nuri Ali Karababa’nın bugün Balyoz’dan tutuklanması isteniyor. 2003 YAŞ’ının tümamirali Feyyaz Öğütçü, korgeneralleri Ergin Saygun ve yaşayan efsane Engin Alan’la, o zamanlar tuğgeneral olan, en son Başbakan’ın çömeldiği siperde brifing verirken görülen Gürbüz Kaya, Balyoz sanığı.

*

Listeyi uzatmayayım; AKP’nin iktidar olduğu günden bu yana görev yapanların alayı, ya sanık, ya şüpheli, ya zanlı... Kasaptaki ete soğan doğramayan, hariç.

*

12 Eylülcüler Marmaris’te.
28 Şubatçılar Bodrum’da.
Ortada darbe marbe yok...
Son 8 yılın hepsi darbeci!

*

Dolayısıyla, hâlâ olan bitene şaşıyormuş gibi “YAŞ’ta sürpriz” başlığı atan yalaka arkadaşları kutluyorum gerçekten... Çünkü, manzara kabak gibi ortadayken, atılsa atılsa “YAŞ’asın” başlığı atılmalı!