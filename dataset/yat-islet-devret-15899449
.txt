Orospular, Ukraynalı.

Müşteri, Kazak.

Alışveriş, ABD dolarıyla.

Kiracı, Irak’ta.

Bandıra, Türk.

*
E bandırır tabii adam.

*
Ve, hâlâ deniyor ki:

“Savarona’da fuhuş yapılmış!”

Ya ne yapılacaktı birader...

Balıkçılık mı?

*
Araplar da kiralıyor ha bire...

Mevlit mi okuyorlar dersiniz?

*
İşin külfet boyutunu defalarca yazdık, alt tarafı 900 bin dolar civarında yıllık masrafı var; devlet için çok cüzi bi rakamdır, ayıptır... Mesela, çıkarıp şak diye 12 Dev Adam’a ödenen ikramiyeyi ver, 25 senelik bakımını kurtarıyorsun... Valilerin garajında duran ikinci üçüncü makam arabalarından vazgeç, 100 senesi bedavaya gelir. Benzini kıssan bile, yeter.

*
İşin vizyon boyutu vardır.

Sadece “hatıra” değildir Savarona.

Üzerinde pek durulmayan detaydır.

*
Bakın, bi tane özel şirket kurdu Mustafa Kemal... Taaa 1924’te, Türkiye İş Bankası’nı... Forbes’un son dünya sıralamasına göre, bugün bile hâlâ, Türkiye’nin en değerli varlığıdır.
*

Yani?

Siyasi-askeri dehası üzerine binlerce kitap yazılmıştır ama, aynı zamanda, “Türkiye’nin gelmiş geçmiş en vizyoner patronu”dur Mustafa Kemal.
*

Savarona’ya dönersek...

Yavuz jilet oldu. Nusrat maket... Bandırma vapuru hurdacıya satıldı. Kurtuluş Savaşı’nda silah taşıdığı için Gazi unvanı alan Alemdar’ı duba yaptılar.

Savarona’dan önceki makam yatı Ertuğrul, artık tencere, tava... Çanakkale’de Goliath’ı batıran Muavenet-i Milliye, dökümcüye gitti. Hamidiye zırhlısı kiloyla verildi. İlk ve son transatlantiğimiz Gülcemal’den trafik levhası yaptılar.

*
Elbette emanete hıyanet vardı ama, aynı zamanda, yanlış yatırımlardı...

Ömürleri kısaydı.

*
O güzel adam ise, hayatı boyunca, bi tek oyuncak aldı... 72 sene geçmesine rağmen, hâlâ, günlüğü 50 bin dolardan kiralanabilecek kadar değerli Savarona.

Almaya kalk, ilk fiyatının 50 katı.

*
Vizyoner yatırımıdır çünkü.

*
Ve, eminim ki, önceki gece Anıtkabir’in avlusunda volta atarlarken gülümsemiştir, “İster misin çok değerlendi diye, burayı da TOKİ’ye versinler İsmet!”