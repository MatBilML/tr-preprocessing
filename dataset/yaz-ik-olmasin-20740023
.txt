Konser dönüşü kamyona çarptı.

Ajlan...

Temmuzdu.

Konser dönüşü traktöre vurdu.

Barış Akarsu...

Temmuzdu.

Konser dönüşü kamyona patlattı.
*
Gene bi haziran.

Bengü...

Gene konser dönüşü.
*
Uzay Heparı’yı trafik kazasında kaybettik, henüz 24 yaşındaydı...

Grup Vitamin’in Gökhan’ını da.

29’unda.
*
Aylin Urgal’ı taşıyan otobüs, konser dönüşü uçuruma yuvarlandı. Esengül’ü taşıyan otomobil, konser dönüşü takla attı.
*
Necdet Tosun.

Önder Somer.

Ahmet Tarık Tekçe.

Belkıs Dilligil.

Sevim Tanürek.

Hatta...

İsmail Dümbüllü.

Trafik kazasında sanatçı kaybetme dünya rekoru bu memlekete aittir.
*
Beyaz Kelebekler, turne yolunda.

Kâmran Yüce, turne dönüşü.

Onur Bayraktar, tiyatro çıkışı.

Erkan Yücel, film çekimine giderken.

Kıvırcık Ali, konserine yetişirken.
*
Magazin merakımız nedeniyle, belki biraz ilgi çeker diye sanatçılarımızı yazdım.

Aslında sözüm...

320 kadranlı, ok gibi otomobilleri çocuklarının altına veren ana-babalara.
*
Çömezken, Yeni Asır’da gazeteciliğe başladığımda... Usta muhabirler yazlığa kaçar, çayda dem, meslekte kıdem gereği, cumartesi-pazar gecesi nöbetlerini bana yıkarlardı. Ve, her pazartesi manşet’i ben yazardım. Çünkü, ya Çeşme’den dönerken takla atardı birileri, ya da Bodrum’a giderken kamyona dalardı. Hele konser monser varsa, direkt Ege Üniversitesi acil servisine gider, beklerdim... Ki, maalesef, cenazesiz konser dönüşü hatırlamıyorum.
*
Türkiye’nin değişmezidir...

Konser mevsimidir bu aylar.

Facia mevsimidir.

Testi kırıldıktan sonra...

Yaz’ık olmasın.
İŞTE TRAFİK KAZASINDA HAYATINI KAYBEDEN ÜNLÜLER