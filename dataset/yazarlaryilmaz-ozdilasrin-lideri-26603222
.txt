Kafamıza çuval geçirdiler.

*

AKP milletvekili aday adayı Vahdettin Bingöl’ün Kasırgalara Direnen Lider isimli kitabında, krallara methiyeler yazan ünlü şairler “dünya liderleri arasında sadece Tayyip Erdoğan” için kaside ve şiirler yazmaktadır denildi. Gemimizi basıp, insanlarımızı öldürdüler.

*

Tapelerde montaj yapıldığını hisseden bilim bakanımız Fikri Işık “21’inci yüzyılın dünya lideri Recep Tayyip Erdoğan’dır” dedi. Fantomumuzu denize gömdüler.

*

Başbakanımız, Trabzonspor’u ziyaret etti, Trabzonspor başkanı “dünya lideri-the world leader” yazılı forma hediye etti. Bağıra bağıra gelen içsavaşı görmediler, Libya’da 30 bin vatandaşımız mahsur kaldı.

*

Başbakanımızın danışmanı Yiğit Bulut, dünyada iki buçuk lider olduğunu belirterek, “dünyanın bir numaralı lideri Tayyip Erdoğan” dedi. Saçma sapan politikalar yüzünden Afrika’da hedef olduk, Somali’de elçiliğimize saldırdılar, polisimiz şehit oldu, THY aracına saldırdılar, özel güvenlik görevlimiz şehit oldu.

*

Google’da “dünya lideri” diye arama yapıldığında, Tayyip Erdoğan çıkıyor. Tavşana kaç tazıya tut derken, Afganistan’da hedef olduk, helikopterimiz şüpheli şekilde düştü, 12 şehit verdik,
Türk birliğinin komutanı kurmay albayımız tuhaf şekilde kazaya karıştı, şehit oldu, en son üç mühendisimizi katlettiler.

*

Google deyince aklıma geldi, Egemen Bağış “dünya lideri başbakanımız, rabbimizin insanlığa gönderdiği müjdedir” dedi. AB hayal oldu, eskiden iyi kötü selam veriyorlardı, sıfır komşumuz kaldı, Almanya’yla bile “papaz” olduk!

*

Ankara Ticaret Odası’na giden Başbakanımıza “dünya lideri Erdoğan, milli içkimiz ayran” yazılı, ayran yayığı takdim edildi. Sözde soykırımı tanıyan ülke sayısında patlama yaşandı, AKP’den önce 9’du, 24’e ulaştı.

*

Başbakanımız, Siirt’in Tillo ilçesine gitti, Tillo’nun AKP’li belediye başkanı “dünya lideri hoş geldiniz” pankartı astı. Bölgenin kilit ülkesi İsrail’de büyükelçimiz yok.

*

AKP’nin resmi internet sitesinde, Tayyip Erdoğan şöyle tanıtılıyor: Türkiye’nin uluslararası camia içinde saygınlığının en üst düzeye çıktığı bu süreçte, “başbakan Erdoğan bir dünya lideri” olarak temayüz etti. Mısır’da büyükelçimiz yok, kabul etmiyorlar, suratımızı bile görmek istemiyorlar.

*

Tayyip Erdoğan baba ocağına gitti, rabia işareti yaptı, “ne liderler gördük uzaktan kumandalı, dünyaya lider oldu şimdi bir Potamyalı” pankartıyla karşılandı. Suriye’de büyükelçimiz yok, zor kaçtı.

*

Tayyip Erdoğan, dördüncü kez baba olan Rizeli Kadem Öksüz’ü telefonla aradı, tebrik etti, Kadem Öksüz duygulandı, “başbakanımız dünya lideri bir insan” dedi. Kendi topraklarımızda bayrağı kaptırdık.

*

Türkiye, Birleşmiş Milletler Güvenlik Konseyi’nin 2015-2016 dönemine aday oldu, dışişleri bakanlığımız kampanya için “dünya lideri” sloganını seçti. Musul Başkonsolosluğumuz basıldı, başkonsolosu, konsolosluk görevlilerini, ailelerini, özel harekâtçı polisleri, komple kaçırdılar. Kamyon şoförlerimiz, işçilerimiz, bi rivayete göre 80, bi rivayete göre 90 Türk vatandaşı rehin tutuluyor.

*

Dünya lideri sıfatı yetmemiş, Marmaray için her yere Tayyip Erdoğan fotoğrafı yapıştırıp, “asrın lideri, asrın projesini açıyor” yazmışlardı. Asrın liderimiz olduğu kesin ama... Bu kafayla, hangi asırda olduğumuz hakikaten meçhul!