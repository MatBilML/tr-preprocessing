“Devletin varlığı ve bağımsızlığını, vatanın ve milletin bölünmez bütünlüğünü, milletin kayıtsız ve şartsız egemenliğini koruyacağıma, Anayasaya, hukukun üstünlüğüne, demokrasiye, Atatürk ilke ve inkılaplarına ve laik Cumhuriyet ilkesine bağlı kalacağıma, milletin huzur ve refahı, milli dayanışma ve adalet anlayışı içinde herkesin insan haklarından ve temel hürriyetlerinden yararlanması ülküsünden ayrılmayacağıma, Türkiye Cumhuriyetinin şan ve şerefini korumak, yüceltmek ve üzerime aldığım görevi tarafsızlıkla yerine getirmek için bütün gücümle çalışacağıma Büyük Türk Milleti ve tarih huzurunda, namusum ve şerefim üzerine and içerim.”

*

Dolayısıyla...

*

Çatı adayı, devletin varlığını koruyacak, mesela, TC’yi kaldırmayacak. Devletin bağımsızlığını koruyacak, Washington’dan Brüksel’den emir almayacak, şeyhinin-şıhının dizinin dibinde oturmayacak. Vatanın bölünmez bütünlüğünü koruyacak, orduyu kumpasla hapse tıkıp, bölücü terör örgütüyle masaya oturmayacak. Milletin bölünmez bütünlüğünü koruyacak, etnik kökeni her ne olursa olsun, ne mutlu Türk’üm diyene çatısı altında oturacak. Milletin egemenliğini koruyacak, milletin seçtiği milletvekilini hapiste tutmayacak, seçimlere hile karıştırmayacak. Anayasa’ya bağlı kalacak, anayasa mahkemesine gayrimilli demeyecek. Hukukun üstünlüğüne bağlı kalacak, o mahkeme kararını tanımıyorum demeyecek, savcılara-hâkimlere çeteci, hain, ajan, darbeci demeyecek. Demokrasiye bağlı kalacak, demokrasi tramvaydır, gideceğiniz yere kadar gider, orada inersiniz demeyecek, demokrasi amaç değil, araçtır demeyecek, başbakanlık koltuğuna oturunca ister asarsın ister kesersin demeyecek, diktatörlüğe özenmeyecek. Atatürk ilke ve devrimlerine bağlı kalacak, karşı devrim taşeronu olmayacak. Laik Cumhuriyet’e bağlı kalacak, laiklik karşıtı eylemlerin odağı olmayacak. Milletin huzuru için çalışacak, millete yumruk atmayacak, küfür etmeyecek, ateş ettirmeyecek, milleti öldürmeyecek. Milletin refahı için çalışacak, milletin ayakkabı kutusunda kaç dolar var, milletin yatak odasında kaç tane kasa bulunuyor, millet koluna kaç milyarlık saat takıyor, millet evdeki paraları sıfırlayabiliyor mu, biraz da bunlarla ilgilenecek. Milli dayanışmadan ayrılmayacak, Somali’ye hıçkıra hıçkıra ağlarken, Soma’ya da iki damla gözyaşı dökecek, Rabia işaretini alkışlatırken, Berkin’i yuhalatmayacak. Adalet anlayışı içinde herkesin insan haklarından yararlanmasını sağlayacak, Mavi Marmara’da öldürülen vatandaşımıza bizzat Kuran okurken, Gezi’de kendi polisi tarafından öldürülen vatandaşımıza “ölmüştür geçmiştir” demeyecek, mezhepçilik yapmayacak. Herkesin temel hürriyetlerinden yararlanmasını sağlayacak, kendi canı öyle istiyor diye 25 bin polisle sıkıyönetim ilan etmeyecek, kadınların nasıl doğum yapacağına, kaç doğum yapacağına karışmayacak, rakı içerim, ayran içerim, sana ne, kimin hangi diziyi seyredeceğine, kimin hangi gazeteyi okuyacağına, kimin hangi okula gideceğine o karar vermeyecek. Türkiye Cumhuriyeti’nin şan ve şerefini koruyacak, kafamıza çuval geçirtmeyecek, sanki çuval değil de takkeymiş gibi, hiç istifini bozmadan dolaşmayacak. Türkiye Cumhuriyeti’ni yüceltecek, interneti yasaklayıp, Kuzey Kore, İran, Suudi Arabistan’la aynı kümeye düşürmeyecek, basın özgürlüğünü Uganda’nın Bangladeş’in Kuveyt’in gerisine düşürmeyecek, yolsuzlukta Avrupa şampiyonu, kadına şiddette dünya rekortmeni yapmayacak. Görevini tarafsızlıkla yerine getirecek, partili cumhurbaşkanı daha faydalı olur demeyecek. Büyük Türk Milleti huzurunda yemin edecek, Türkler etnik unsurdur, alt kimliktir demeyecek, “Türk yoktur” diyen tipleri kendine danışman yapmayacak. Tarih huzurunda yemin edecek, 19 Mayıs’ı 9 Eylül’ü 30 Ağustos’u 29 Ekim’i yasaklamayacak, Nutuk’u gözaltına aldırmayacak, Atatürk posterine trafik cezası yazdırmayacak, Türk bayrağıyla yürüyen vatandaşlarımıza terörist holigan demeyecek. Şerefi üzerine yemin edecek, bölücü örgütle
masaya oturduğumuzu iddia edenler şerefsizdir demeyecek.

*

Çatı adayı...
İşte böyle biri olacak.