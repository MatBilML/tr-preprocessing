Exeter Üniversitesi’nden.
Ekmeleddin İhsanoğlu...
Exeter Üniversitesi’nden.

*

Ne hoş tesadüf di mi?

*

Maliye Bakanımız Mehmet Şimşek de Exeter Üniversitesi’nden.

*

İngiltere’nin prestijli eğitim kurumlarından biridir. Arap ve İslami Araştırmalar Enstitüsü vardır. Kürt Araştırmaları Enstitüsü vardır.
Bu iki enstitüsü vesilesiyle... Arabistanlı Lawrence’ın torunları, İngiliz istihbarat servisi elemanları, Ortadoğu uzmanı olabilmek için, burada eğitilir. Petrol zengini Arap ülkelerinden bol sıfırlı, yüklü bağışlar alır. Bu çetrefil durumlar, elbette burada okuyan diğer öğrencileri bağlamaz. Özellikle finans alanında ve kamu yönetiminde gayet başarılı insanlar yetiştirir.

*

Mesela...
Milli Güvenlik Kurulu Genel Sekreterimiz Muammer Türker, Exeter’dendir.

*

Siirt valimiz, Elazığ valimiz, Eskişehir valimiz, Gümüşhane valimiz, Kilis valimiz, liste çoook uzundur, Exeter’dendir.

*

İstanbul’da İzmir’de Bolu’da Erzurum’da Şanlıurfa’da Muş’ta Rize’de Batman’da Kırşehir’de Sivas’ta Tunceli’de vali yardımcılığı yapan birbirinden değerli yöneticilerimiz, ki, hepsini yazmaya kalksak ansiklopedi olur, Exeter’dendir.

*

Geçen ay görevden alınan, Polis Akademisi Başkanımız Profesör Remzi Fındıklı, Exeter’dendi.

*

Bayrampaşa kaymakamı, Araklı kaymakamı, İspir kaymakamı, Ardeşen, Bayramiç, Dilovası, Göksun, Pazarcık, Bulanık, Bergama, Konak, Kula, Osmangazi kaymakamları, ben diyeyim 100 kaymakam, siz deyin 200 kaymakam, Exeter’dendir.

*

Kamu İhale Kurumu başkanımız, Göç İdaresi Genel Müdürlüğü başkan yardımcımız, İller İdaresi Genel Müdürlüğü daire başkanımız, Toprak Mahsulleri Ofisi genel müdürümüz, daha sayayım mı, Başbakanlık Yatırım Destek ve Tanıtım Ajansı başkanımız, Mülkiye Teftiş Kurulu başkan yardımcımız, Araştırma ve Etütler Merkezi başkanımız, Türkiye Cumhuriyeti Şeker Kurumu Başkanımız, inanın saymakla bitmez, Milli Eğitim Bakanlığı Avrupa Birliği Genel Müdürlüğü Daire Başkanımız, Başbakanlık Devlet Arşivleri Genel Müdür Yardımcımız, Exeter’lidir.
Bürokrasimizde yolu Exeter’den geçmeyen neredeyse yok gibidir.

*

İyi ki var şu Exeter yani.
Yoksa maazallah...
Nasıl yönetecektik biz bu devleti.