*
Sevgili Marie...
Bizim asrın lideri, CNN International muhabirini “ajan” ilan edince, herhalde ilk defa bu kadar “saçma” bi laf duydunuz, bizim asrın liderine “gülünç” demişsiniz.
*
Halbuki, o da bişey mi şekerim.
Siz gülünç görmemişsiniz.
Bizim asrın liderinin memleketinde üç bine yakın subay casus!
Hem de fuhuşçu casus.
*
Mesela, Emrah K.’nın evinde arama yapmak için karar çıkardılar, bambaşka bir Emrah’ın, soyadı alakasız, Emrah B.’nin evinde arama yaptılar.
Netice?
Emrah K.’nın evinde belge bulduk dediler!
*
Gülme... Evinde altı bin adet belge bulunan Emrah B.’yi bıraktılar, Emrah K.’yı tutukladılar.
*
Veya ne bileyim, siz hiç doğuran harddisk gördünüz mü? Biz gördük. İki disk ele geçirildi, emniyete getirildi, şak, üç disk oldu. Bazı harddiskler öldü. Ele geçirdik dediler, sonra yok, kayıp. Hele bi 5 No’lu Harddisk var, efsane... Alaaddin’in Sihirli Lambası gibi. Ovalıyorsun, kimin tutuklanmasını istiyorsan, onun adı çıkıyor.
*
51 yaşındaki diş hekimi kadına, casusluk örgütünün fahişesi dediler. Kadıncağız mahkemeye bekâret raporu getirdi, bakireydi. Bu iftirayı atan arkadaşlar, 51 yaşındaki kadının hiç evlenmemiş olabileceğini düşünmemişlerdi, talihsizlik işte!
*
Casuslarımız didik didik edildi, aralarında telefon, telsiz, telgraf, e-mail, işaret fişeği, duman, hiçbir şekilde temas tespit edilemedi. “Kurye kullanıyorlardı” dediler. Kemal Ş.’yi gizli kurye ilan ettiler. Küçük bi pürüz vardı... 2009’da kuryelik yaptığı öne sürülen Kemal, 2008’de rahmetli olmuştu.
*
Dosyada, casus kelimesi 568 defa geçiyor. Casusluktan dava açıldı. Ama... İddianamede “casusluk yapıldığına dair herhangi bir delil elde edilmediği” yazıyor!
*
Dosyada, fuhuş kelimesi 347 defa, orospu kelimesi 208 defa, cinsel ilişki 221 defa, cinsel 574 defa, seks 165 defa, sex 278 defa, porno 267 defa, gay 585 defa, travesti 176 defa, swinger kelimesi, yani cinsel ilişki için eş değiştirme 42 defa geçiyor. Gel gör ki... Subayların kadınlarla tek kare görüntüsü yok, tek kelime konuşmuşlukları bile yok! Adı geçen kadınlar, adı geçen subayları tanımıyor.
*
Bilahare... “Cinsel” içerikli bazı konuşmaların, askeri hastanedeki jinekolog doktorun hastalarıyla yaptığı telefon görüşmeleri olduğu ortaya çıktı. Doktor-hasta görüşmeleri, herhalde sehven(!), fuhuş tapeleri olarak gösterilmişti.
*
Delil diye, yatak odası fotoğrafları var, içinde insan yok, boş yatak fotoğrafları... Gölcük orduevinin internet sayfasından alınmış!

*
Daha matrağı...
*
Ergenekon, Balyoz, casusluk, amirallere suikast, Poyrazköy, asrın iftiralarıyla, sahte delillerle, yalancı şahitlerle, silahlı kuvvetleri neredeyse komple hapse tıktılar. Bunlar olup biterken gıkını çıkarmayan Genelkurmay genel müdürü Necdet bey, gitti CHP’ye dava açtı iyi mi!
*
Dolayısıyla sevgili Marie...
Halinize şükredin.
Siz ilk defa gülünç buldunuz ama, biz senelerdir gülüyoruz ağlanacak halimize.
*
Obama’ya selamlar.
CIA’yi öpüyorum.
Yılmaz