*

Aslında, hangi sünninin hangi şiinin kafasını kestiğine, hangi şiinin hangi sünniyi havaya uçurduğuna değil... “Para kimin cebine giriyor”, ona bakmak lazım.

*

Dünyada her gün 88 milyon varil petrol tüketiliyor. Enerji ihtiyacı giderek artıyor, 20 sene sonra her gün 100 milyon varil tüketilecek. Kim karşılayacak bu artışı? Irak... Uluslararası Enerji Ajansı’na göre, dünya petrol talebindeki artışın yarısını, tek başına Irak üstlenecek. Son damlasına kadar inek gibi sağacaklar!

*

Irak’ın şii bölgelerindeki yataklarda 115 milyar varillik rezerv var. Kuzey Irak’ta 45 milyar varillik rezerv olduğu tahmin ediliyor. En az beş-altı nesle yetecek kadar petrol yani... Doğalgaz rezervlerini hiç saymıyorum, varın siz hesap edin.

*

Şii Bağdat yönetimi, 10 sene içinde, Irak’ın günlük üretimini 10 milyon varile çıkarmak istiyordu. Bunu başarırsa, petrol gelirinde Rusya’yı geçecek, Suudi Arabistan’la kafa kafaya gelecek, Suudilerin borusu eskisi gibi ötmeyecekti.

*

Zart diye IŞİD çıktı ortaya!

*

Suudiler tarafından alenen desteklenen, yabancı basına göre Türkiye tarafından çaktırmadan desteklenen IŞİD sayesinde, şii Bağdat’ın Suudi Arabistan’a rakip olması, petrol piyasasında denge unsuru aktör haline gelmesi güçleşti.

*

Irak petrolünün dünyaya ulaşmasının iki yolu var, ya Basra’dan, ya Türkiye üzerinden... IŞİD denilen arkadaşlar, tampon bölge gibi, güneyle kuzeyin arasına girip, bağlantıyı kesip, Irak’ı karpuz gibi ortadan ayırınca, ne olmuş oldu? Barzani’ye yaramış oldu. Çünkü, şii Bağdat yönetimi, Barzani’nin kendi başına petrol satmasına karşı çıkıyordu. Şimdi kim ne diyebilir? Barzani, kuzeydeki petrolü istese bile Basra’ya gönderemez. Dolayısıyla, petrolünü IŞİD sayesinde şakır şakır Türkiye üzerinden gönderecek, köşeyi dönecek, Katar emiri, Dubai şeyhi kadar zengin olacak, misak-ı milli avucunu yalayacak!

*

AKP’den önce adeta şıpıdık terlikle dolaşan Barzani, şu anda, Exxon, Chevron, Hunt Oil, Addax, Heritage Oil, Total, Gazprom gibi dünya devleriyle ortak olmuş vaziyette; Amerikalısı Rus’u Fransız’ı İngiliz’i çoktan petrol sahalarını bağladı. Barzani’nin petrolü Türkiye üzerinden geçti mi geçmedi mi, hâlâ onu tartışıyoruz, halbuki günde 400 bin varil geçiyor, günde 1 milyon varil hedefleniyor, 2-3 tankerle başlamıştı, günde 200 tankere ulaşması bekleniyor.

*

Kimin, kimin kafasını kestiğine değil... Para kimin cebine giriyor,
ona bakmak lazım.

*

İran petrolünün Türkiye üzerinden pazarlanması meselesi, ayakkabı kutuları, avanta kol saatleri, dolar çikolataları, yatak odasında euro kasaları, paraları sıfırladın mı tapeleriyle, adeta petrol kuyusu gibi fışkırmıştı yeryüzüne!

*

Bakalım, Kürdistan petrolünün gravitesi yüksek tapeleri ne zaman fışkıracak.