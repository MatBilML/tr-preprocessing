Bi kaç yüz madencinin ölümünü fazla abartmamamız gerektiğini izah etti. 1800’lü yıllardan, Kraliçe Victoria döneminden örnekler verdi, olağan şeylerdir, fıtratında var dedi.

*

Çünkü...

*

Kraliçe Victoria döneminde, padişahımız efendimiz Abdülhamid Han Hazretleri iktidardadır.
Saraya telgraf gelir.
“Çınarlı’da Mustafa Bey ocağında gaz tutuşarak beş amele yanmıştır, amele ocağa gitmekten çekinmektedir, tahkikat yapılması babında, 27 Temmuz 1878.”

*

Yani diyor ki, grizu patladı, içerdeki işçiler öldü, dışardaki işçiler madene girmek istemiyor, facianın nedeni hakkında soruşturma talep ediyoruz.

*

Saray işi savsaklamaz...
Aynı gün cevap telgrafı çekilir.
“Bartın Kaymakamlığı Vekâletine, umumi ocaklarda böyle sakatlıklar olması, madenin cümle hususundandır, her nerede olur ise olsun, eceli kaza, mukadderat-ı ilahiden olduğundan, hiçbir ocağın tatiline mahal olmadığı, gerekli tedbirlerin alınmasıyla, emsalleri gibi imalata devam etmek üzere, amelenin nasihatle tedibinden geri durulmaması gerekir, 27 Temmuz 1878.”

*

Yani diyor ki, soruşturmaya filan gerek yok, kaza vesiledir, ecelleri gelmiş, kaderleri böyleymiş, ölenleri gömün, üretime devam edin, öbür işçilere de söyleyin, terbiyesizlik etmesinler, girip çalışsınlar, asabımı bozmasınlar.

*

(Bu resmi yazışmaları, Maden Mühendisleri Odası’nın 2011’de Zonguldak’ta düzenlediği, iş güvenliği sempozyumundan aktarıyorum.)

*

Zat-ı şahane’nin fıtratıyla...
Asrın lideri’nin fıtratı aynıdır.

*

Hedef 2023.
Kafa 1800’dür.

*

Kul vardır.
İnsan yoktur.