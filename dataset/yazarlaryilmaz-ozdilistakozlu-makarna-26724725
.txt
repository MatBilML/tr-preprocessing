*
Dindar cumhurbaşkanımız, bu yedi sene zarfında 750 milyon liracık harcadı. Çankaya Köşkü’nün sırf bu seneki bütçesi 169 milyon liracıktı. Günlüğü 463 bin liraya geliyordu. Her gün 463 bin lira... Bi ara mesele oldu, çok para harcıyor bu denildi. Şak, cumhurbaşkanlığından açıklama yapıldı, “görev süremizin ilk altı ayında iddia edildiği gibi çok masraf yapılmadı, sadece 20.196 bin YTL harcama yapıldı” denildi. Yani? Yeni parayla 20 milyon lira, eski parayla 20 trilyon lira diyeceklerine “20.196 bin” denilmişti! Abra kadabranın böylesi görülmemişti.
*
Dindar cumhurbaşkanımız, bismillah ilk icraat, kızını evlendirdi. İstanbul Gösteri ve Kongre Merkezi’ndeki mütevazı(!) düğüne üç bin davetli katıldı, altı bin polis nöbet tuttu, şarkıcı Kıraç özel beste yaptı, nikâh sırasında o çalındı, tavandan ışık şelaleleri döküldü. Takılar desen... Derishow’un hazırladığı torbalarla toplandı.
*
Dindar cumhurbaşkanımızın oğlu, bizim gibi geri zekâlı değil, akıllı çocuk, 14 yaşında sigortalı oldu, Ankara Ticaret Odası’na kaydını yaptırdı, henüz 15 yaşındayken ticaret hayatına atıldı, bardakta mısır işine girdi, Ankara’daki alışveriş merkezlerinde yer açtı. Dindar cumhurbaşkanımız “oğlum Bill Gates’i örnek alıyor, finansörü annesi” dedi. Bill Gates’i mısır toptancısı zanneden sayın ahalimiz, alkışladı. Bu akıllı çocuk, geçenlerde ABD’de diploma aldı, mezuniyet törenine giden dindar cumhurbaşkanımız, geceliği 14 bin lira olan otelde kaldı. Dört gece kaldı, fatura 56 bin liracıktı. Ama merak etmeyin, kahvaltı dahildi.
*
Dindar cumhurbaşkanımız, George Clooney’nin ikizi gibiydi! Hani belki merak ediyorsunuzdur, ilk defa kim benzetmişti diye... Yalaka medyamızın günahı yoktu. Köprü, tünel, boru hattı ihalelerini kovalayan İtalyanların işiydi. Tarihte ilk defa, İtalyan dergisi Panorama “Boğaz’ın George Clooney’i” başlığıyla tanıtmıştı. Allah bereket versin, acayip malı götürdüler Türkiye’den... Bilahare, İngiliz dergileri başbakanımızı Sean Connery’e benzetti ama, artık çok geçti.
*
Dindar cumhurbaşkanımızın babasını “yılın ahisi” seçtiler. Adamcağız 62 yıldır tornacıydı, seçmemişlerdi, oğlu cumhurbaşkanı oldu, şırrak, yılın ahisi seçtiler.
*
Dindar cumhurbaşkanımızın eşi, first leydimiz, Dolmabahçe Sarayı’nı gezerken, padişahların kullandığı koltuk, sehpa gibi 35 parça tarihi eseri beğendi, fotoğraflarını çektirdi, Çankaya Köşkü’ne gönderilmelerini istedi. Hır çıktı. “Orası mobilya mağazası değil, müze” denildi. “İyi ki Topkapı’yı gezmedi, kaşıkçı elması’nı da isteyebilirdi” denildi. First leydimiz kırıldı, küstü. E haklı tabii... Hakikaten yaranılmıyor bu millete, tarihi eserlerin transferinden vazgeçildi.
*
Halbuki... First leydimizin tadilat krizi sırasında, dindar cumhurbaşkanımızın genel sekreteri bizzat TBMM’ye gelerek izah etmişti. Ömer Seyfettin’in Pembe İncili Kaftan’ından örnek vermiş, bu tür tadilatların “psikolojik etkisi” olduğunu, masraf olarak görülmemesi gerektiğini, devletimizin büyüklüğüne yakıştığını söylemişti. Helali hoş olsun, bu mantıklı izahat(!) benim içime sinmişti.
*
İncili kaftan filan deyince, aklıma geldi... Varlığıyla onur duyduğumuz sayın cumhurbaşkanımız Ahmet Necdet Sezer, kendisine hediye edilen 1243 parça hediyenin 1243’ünü de Çankaya’da bıraktı. Koliye doldurup, evine götürmedi. Dindar cumhurbaşkanımıza neler neler hediye edildiği ise, meçhul.
*
Dindar cumhurbaşkanımız, 72 ayrı ülkeye, 114 defa yurtdışına gitti, devletimiz için kendini hırpaladı, New York Central Park’ta yürüdü, sokak ressamına portresini çizdirdi, Gabon sahillerinde çıplak ayakla dolaşıp resmi temaslarda bulunurken, balıkçı Ayao Nyavor’la sohbet etti, Kenya’da safariye çıktı, zürafa fotoğrafı çekti. First leydimiz çita’ları sevdi, Boston’da Hermes’ten alışveriş yaptı, Washington’da Cafe Milano’da ıstakozlu makarna yedi, tabağı 45 dolarcıktı, ıstakozlu makarna haberini basına sızdıran Türk garson derhal işinden atıldı.
*
Ve, Tayyip Erdoğan’ın adaylığı açıklandı.
Fitre 10 lira.
*
Bana sorarsanız, asrın lideri, dindar
cumhurbaşkanını aratmaz, hatta 5 basar.
2023’te su içinde 15 lira olur.
*
Yaşadı gene yani garibanlar.
Cümleten hayırlı çankayalar.