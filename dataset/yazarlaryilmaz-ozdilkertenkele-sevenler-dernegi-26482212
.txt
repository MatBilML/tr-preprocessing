*

Sürüngenlere sahip çıkmayı amaçlayan derneğin kurucuları, Bademler Köyü’nden iki genç kız, Seda ve Aslıhan... Seda, üniversite öğrencisi, halkla ilişkiler okuyor. Aslıhan, üniversite mezunu, sanat tarihi okudu.

*

Değerli ağabeyim Müjdat Gezen sayesinde haberim oldu... Atilla Sertel’le birlikte Bademler’e söyleşiye gittiler, bu pankartlarla karşılandılar.

*

Niye derseniz?
Bir önceki gece, değerli ağabeyim Uğur Dündar’ın Halk Arenası’na katılmıştık ve sürüngenlere yönelik iftiraları masaya yatırmıştık. İşte bu programı seyretmişler. Müjdat ağabeyin “kertenkele” olmak iyidir, “kertilenkele” olmak fenadır sözünden ilham almışlar. Ve, Kertenkele Sevenler Derneği’ni kurmuşlar.

*

(Bademler, İzmir Urla’ya bağlı, 1500 nüfuslu, şirin bir köydür. Türkiye’den ziyade Danimarka’nın köylerine benzer. Mesela, Bademler’de 1933’ten beri tiyatro sergilenir. Yanlış okumadınız, 1933’ten beri... Tiyatro salonu vardır.)

*

(Gündüz tarlada çapalarlar, akşam sanatçıları alkışlarlar. Üstelik, hepsi amatör tiyatrocudur. Bazen, bizzat kendileri oyun sahnelerler, bazen, köye gelen tiyatrolarda misafir sanatçı olarak rol alırlar. Biliyorum, inanmakta güçlük çekiyorsunuz ama, lütfen gidin görün, gündüz şalvarla çalışırlar, akşam etek giyip, peruk takıp, sahneye çıkarlar. Hatta... Mezar taşlarına, kendi isimlerinin yanına, tiyatroda canlandırdıkları karakterlerin isimlerini de yazdırırlar!)

*

(Necati Cumalı’nın eserinden uyarlanan Susuz Yaz filmi, 1963’te Bademler’de çekildi. Yönetmenliğini Metin Erksan’ın yaptığı, başrollerini Hülya Koçyiğit ve Erol Taş’ın paylaştığı, Yeşilçam efsanesi... Köylüler de rol almıştı. Türkiye’de sansüre takıldığı için, ilk gösterimi Berlin Film Festivali’nde yapılmış, Altın Ayı Ödülü’nü kazanmıştı. Türk sinema tarihinin, uluslararası ödül kazanan ilk filmi olmuştu. En iyi yabancı film kategorisinde, Oscar’a aday adayı olmuştu. Metin Erksan 2012’de vefat ettiğinde, Bademler’de yas ilan edildi.)

*

(Bademler Köyü Kültür Sanat Derneği var. Tiyatro şenliği düzenleniyor. Yıldız Kenter’i, Haldun Dormen’i, Ferhan Şensoy’u, Rutkay Aziz’i, Haluk Bilginer’i, Turgut Özakman’ı hem sahnelerinde, hem evlerinde ağırladılar. Müjdat Gezen, zaten fahri hemşeri... Ankara Ekin Tiyatrosu, Ankara Sanat Tiyatrosu, Samsun Sanat Tiyatrosu, Van Devlet Tiyatrosu, İstanbul Adım Tiyatrosu sahne aldı.)

*

(İzmir Devlet Senfoni Orkestrası, sık sık köye gelip, konser verir. Suna Kan konser verdi. Edip Akbayram konser verdi. Sunay Akın söyleşiye gelir. Köyde kısa film yarışması düzenlendi abi... Japonya etkinlikleri kapsamında, kimono defilesi yapıldı. Uğur Mumcu ve Nâzım Hikmet’i anma programları yapılır.)

*

(Oyuncak Müzesi var. Kendisi de Bademler’den olan, rahmetli arkeolog Musa Baran tarafından kuruldu. Bu köyden çıkan arkeoloji, konservatuvar ve sanat tarihi mezunu sayısı, oransal açıdan herhalde dünya rekorudur.)

*

(İzmir Atatürk İl Halk Kütüphanesi’nin köyde şubesi var. Devamlı okurlar.)

*

(Tarımsal Kalkınma Kooperatifi var, anca beraber kanca beraber kazanıyorlar.)

*

(Bademler’i tek kelimeyle tarif etmek gerekirse, sadece “çiçek” demek yeterli olur. Sokaklar, pencereler, balkonlar, avlular, her yer çiçektir. Mis gibi kokar. Nüfusun neredeyse yarısı, geçimini çiçekçilikten sağlar. Köyün temizliğine şaşarsınız.)

*

(Bademler... Efsane Ege uygarlıklarının yaşayan uzantısıdır, Atatürk Cumhuriyeti’nin köyüdür, kadın-erkek eşittir diyemem, kadın daima öndedir.)

*

İşte bu mucizevi köyde, iki yurtsever genç kız tarafından, Seda ve Aslıhan tarafından, Kertenkele Sevenler Derneği kuruldu. Şimdilik sadece Bademler köyünden 1500 yurttaş, Uğur Dündar, Müjdat Gezen, Atilla Sertel ve ben üyeyiz. Tüm dünyaya yaymak için, internet sitesi hazırlıyorlar.

*

Eğer, ben de kertenkele sevenler derneğine üye olmak istiyorum diyorsanız, aidata gerek yok, aidiyet yeterli... İnsan’dan doğa’dan yanaysanız, özgürlük’ten demokrasi’den yanaysanız, yalanlardan iftiralardan bıktıysanız, üye olabilirsiniz.

*

Eğer, ben de kertenkele sevenler derneğine üye olmak istiyorum diyorsanız, Seda ve Aslıhan’a iletilmek üzere, yozdil@hurriyet.com.tr adresime, isminizi, hangi şehirden, hangi ülkeden katıldığınızı, küçük bir notla iletin lütfen.

*

Sloganımız...
Sürüne sürüne kurtulacağız!