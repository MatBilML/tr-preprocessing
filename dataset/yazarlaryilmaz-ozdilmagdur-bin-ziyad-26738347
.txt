Mağduriyet yeteneği kısa sürede fark edildi, hayırlı mağduriyetler yaşaması için Milli Selamet Partisi İstanbul Gençlik Kolu Başkanlığı’na getirildi, buradaki mağduriyetini aralıksız dört sene aktif mağdur olarak sürdürdü. Milletin üstünden silindir gibi geçen 12 Eylül rejiminde burnu bile kanamadan mağdur olmayı başaran Tayyip Erdoğan, mağduriyetlerle dolu Beyoğlu ilçe başkanlığı mağduriyetinin ardından, hayatının en mağdur dönemlerinden birine, İstanbul il başkanlığı mağduriyetine başladı. Bu mağduriyetinde iki sene geceli-gündüzlü mağdur olan Tayyip Erdoğan, 1986 araseçimlerinde milletvekili adayı oldu, seçilemedi, 1991’de Beyoğlu belediye başkan adayı oldu, gene seçilemedi, 1991 genel seçimlerinde milletvekili adayı oldu, gene seçilemedi, AKP’nin resmi internet sitesindeki özgeçmişine girerseniz, bu üç seçimi kaybettiğini göremezsiniz, çünkü oraya yazmadılar, girdiği bütün seçimleri kazandı denilen Tayyip Erdoğan, aslında girdiği bütün seçimleri kazanmamıştı, büyük bi fedakârlık sergileyerek bu mağduriyetini sakladı, sırf siz okuyunca mağdur olmayasınız diye, kaybettiği seçimleri özgeçmişinde sansürledi. Bilahare, mağduriyetten mağduriyete savruldu, uğradığı zulüm, işkence, falaka, maruz kaldığı darbeler, suikastlar, insanlık dışı muameleler neticesinde İstanbul belediye başkanı oldu. Bu mağdur makamda yaşadığı eziyetler, cefalar, vicdansızlıklar, alçaklıklar, zorbalıklar, ayağına vurulan prangalar, zindanlar, azap ve tarifsiz kederlere gark olması üzerine, asrın en mağdur başbakanı seçildi. Gözyaşları, elem ve üzüntülerle dolu yepyeni bi mağduriyet dönemi başlamıştı. Yerel seçim öncesinde ağladı, genel seçim öncesinde ağladı, referandum öncesinde ağladı, Allah’ım bu mağduriyet bitmeyecek miydi, iftiralar, bühtanlar, tasalar ve ıstıraplarla bezeli, mağduriyet üstüne mağduriyetlerle geçen mağdur senelerdi, mağduriyeti anlatmaya kelimeler kifayetsizdi, kelimeler bile mağdurdu yani, o derece, hatta bi ara soykırıma uğradığı bile yazıldı. Eza, musibet, hüzün, gam, hicran, gönül yaraları, kalp kırgınlıkları, hisli duygularla dolu 12 mağdur sene geçirdi, çile doluydu... Ve, çekilen mağduriyetler yetmişti gayri, dünyanın bütün mağduriyetini tek başına o mu taşıyacaktı, nah şurasına kadar gelmişti, kendi kendisinden rica etti, lütfen artık ben siyasetten ve mağduriyetten çekileyim dedi, ama, kendisi izin vermedi, kendi kendisini cumhurbaşkanı adayı ilan etti, e n’aapsın, kendisi kendisinin bu ricasını kırmadı, vatan-millet için kendisini kabul etti. Çankaya köşkünde mağduriyetlerle dolu yepyeni bi mağduriyet dönemi onu bekliyordu, Adnan Menderes mağduriyetini, Abdülmecid dedemizin mağduriyetini, Bizanslı hanımların mağduriyetini önceki seçimlerde kullanıp bitirdiği için, bu seçime sıfır kilometre taze mağduriyetler lazımdı, bismillah ilk konuşmasında Alparslan’ın kefenini giyerek, Tarık bin Ziyad’ın gemilerini yakarak mağdur oldu, gerçi sayın ahalimiz Tarık bin Ziyad’ın kim olduğunu pek çıkaramadı ama, olsun, mağdurdu, bu kadarının bilinmesi yeterliydi, hem zaten acele etmeye de gerek yoktu.

*

Zamanla tanırlardı...
Gemileri yakınca, kendisiyle beraber yola çıkanlara, artık geri dönüşünüz yok, arkanızda düşman gibi deniz, önünüzde deniz gibi düşman, nereye kaçacaksınız, “vallahi sizin için ancak sadakat kalmıştır” diyen mağdur bin Ziyad’ı!