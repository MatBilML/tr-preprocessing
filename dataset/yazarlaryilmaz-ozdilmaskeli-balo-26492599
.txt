Ama... Enerji bakanımızla aynı model sakal bırakıp, enerji bakanımızla madende iftar sofrasına oturan taşeron patronu, meğer oruç falan tutmuyormuş.

*

(Sözcü gazetesinde Oray Eğin yazdı, oradan öğrendim. Beraber büyümüşler, ailece tanışıyorlarmış.)

*

Başbakanımızla beraber kömürün çilesini çeken arkadaşın, hakikaten çileli bi hayatı varmış, Boston’da okumuş, kışları Salzburg’a kayağa gidermiş, snowboard yaparmış, yazları devamlı Bodrum’daymış.

*

Türkiye’yi bu hale getiren...
İşte bu maskeli balo’dur.

*

Mütedeyyin pozlarına bürünen Avusturya kayakçılarıyla, gariban pozlarına bürünen İsviçre saatçileri!

*

Şahsi çıkarım hangi partideyse oradayım diyen işadamıyla, şahsi çıkarım kiminleyse onunlayım
diyen siyasetçi.
*
Elbette, ne oruç tutmamaktır ayıp, ne sakal bırakmak, ne de alpler’de kayak yapmak... Ne suçtur, ne kabahat... Gel gör ki, malı götürmek için dindar ayağına yatmaktan, milletin parasını kodamanlara peşkeş çekerken, yoksul edebiyatı yapmaktan daha ağır bi
vebal olabilir mi?

*

Kendin snowboard’unla Salzburg’a giderken, çağdaş kölelerini baretleriyle mitinge göndereceksin... Millete ait ocağı, milleti boğaz tokluğuna çalıştıranlara verip, milletin ocağını söndüreceksin, sonra da boğaz’a küfredeceksin öyle mi?
*
Türkiye’yi bu hale getiren...
İşte bu maskeli balo’dur.
Vatandaşı yerin yedi kat dibine gömerken, yandaşı kulelerle gökyüzüne çıkaran sistem, budur.