*
Mısır’da doğup büyüyen, Arap kültürüyle yetişen, AKP’den önceki dönemlerde denklik bile verilmeyen
El Ezher’den mezun olmuş biri, AKP’nin cumhurbaşkanı adayı yapılsaydı... CHP ne derdi?
*
Çocuklar elbette babalarının günahından sorumlu tutulamaz ama, insanın düşünce dünyası aile’de şekillenir. Atatürk karşıtı, İngiliz Muhipleri kankası, şeriatçı birinin oğlu, AKP’nin cumhurbaşkanı adayı olsaydı... CHP ne derdi?
*
Ben size söyleyeyim.
Yargıtay Cumhuriyet Başsavcısı’nı bile göreve çağırırlardı!
*
“Testi kırılmadan önce” son defa soralım: Herkes ne diyecek diye merak ederken, gazetecilere ilk demecini cami kapısında verip, “burası bereketli bir cami, Özal da burda namaz kılardı” diyen birinin... Twitter adresini açıkladığı videoda, arkasına Atatürk fotoğrafı veya bayrak yerine, semazen tablosu koyan birinin... Üçüncü açıklaması “minareler süngü, kubbeler miğfer” olsa, şaşar mısınız?
*
İktidara gelmek için sağ’a açılmak gerekiyorsa... CHP minibüsünden inip, AKP otobüsüne binen Ertuğrul Günay’a niye küfrettiniz o zaman bunca sene?
*
Kazanmak için esnek davranmak şartsa... Başarıya ulaşmak için ilkelerden fedakârlık etmek lazımsa... Atatürkçü Düşünce Derneği’ni falan boşverip, Bilal’in vakfına mı üye olmalı acaba? Kazanç garantili değil mi?
*
Halktv’de Süheyl Batum’a, Emine Ülker Tarhan’a adeta ambargo uygulanırken... Demokrat Parti, Hürriyet Partisi, Adalet Partisi, Demokratik Parti, Büyük Türkiye Partisi, Doğru Yol Partisi, Demokrat Türkiye Partisi, gene Demokrat Parti’de görev yapan, yüz tane partide görev yaparken CHP’ye adımını bile atmayan Hüsamettin Cindoruk’un “kefil” gösterilmesi, size de tuhaf gelmiyor mu?
*
İslam İşbirliği Teşkilatı madem en az BM kadar önemli bir kurum... Google’a bakmadan, Ekmeleddin İhsanoğlu’ndan önceki ve şu anki genel sekreterlerin ismini söyleyebilir misiniz?
*
Rum Ortodoks Patriği, Gökçeada doğumlu. Hahambaşı, İstanbul doğumlu. Ermeni Patriği, İstanbul doğumlu. Polonezköy muhtarı bile beş göbek İstanbullu... “Bozkırın tezenesi” denilen cumhurbaşkanı adayımızın, 27 yaşına kadar Türkiye’ye hiç ayak basmamış olması, normal mi?
*
Kemal Kılıçdaroğlu, beterin beteri var misali, çıktı televizyona “Ekmeleddin beyden önce Orhan Pamuk’u aday göstermeyi düşündüğünü” söyledi. Emin Çölaşan mesela... “Tayyip Erdoğan’ın karşısına kim çıkarsa çıksın, oyumu ona verecektim” diyen Emin Çölaşan... “30 bin Kürt’ü, 1 milyon Ermeni’yi öldürdük” diyen Orhan Pamuk’a mı oy verecekti? E hani körü körüne oy kullananlara, “biat” kültürüne karşıydık? “Odunu koysam, seçtiririm” diyen kimdi?
*
Bakın, Orhan Pamuk filan deyince, aklıma geldi. Ekmeleddin bey “beni tanımak için kitaplarımı okuyun, kendimle ilgili her şeyi orada yazdım” diyor. Uğrayın lütfen kitapçıya... Şu anda en çok satanların zirvesinde Soner Yalçın’ın Kayıp Sicil isimli kitabı var, Tayyip Erdoğan’ın hayatını anlatıyor!
*
Öbürünü kimse merak etmiyor.
*
Bari katkım bulunsun diye, kitapçıda çalışan arkadaşa “Ekmeleddin bey var mı?” diye sordum. Kitap ismi zannetti, “kimin romanı?” diye sordu. “Kemal beyin son eseri, romantik macera” dedim. Bulamadı maalesef, “gelmemiş henüz” dedi.