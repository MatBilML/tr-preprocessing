*
Şehitleri soğuk hava deposuna kavun gibi istifledikleri Kırkağaç’ta, dile kolay, 35 sene boyunca Kayadipli ailesi başkanlık etti, Demirel’in kalesiydi, tarımı öldürdüler, halkı maden işçiliğine mahkûm ettiler, 2009’dan beri AKP kazanıyor.
*
İzmir Kınık’ta dolaşırken, elindeki çekirdeği yanlışlıkla yere düşürsen, ağaç çıkar, öylesine mümbittir toprakları ama, ekiyorsun para etmiyor, elde avuçta tek geçim kaynağı kaldı, 25 kilometre ötedeki Soma... Ve, Kınık’ta 30 Mart’ta AKP kazandı.
*
Savaştepe’yle Soma; birine Balıkesir’in ilçesi, öbürüne Manisa’nın ilçesi diyoruz ama, aslında bitişik komşular... Savaştepe’de eskiden hayvancılık yapılırdı, artık yapılamıyor, maden işçiliğinden başka ekmek yok, 30 Mart’ta AKP kazandı.
*
AKP’nin en zayıf olduğu Ege Bölgesi’nde, ekonomisi madene mahkûm ilçeleri AKP’nin kazanması tesadüf müdür?
*
Ege’den çıkalım, Karadeniz’e uzanalım, Zonguldak Büyükşehir Belediyesi CHP’liyken, taşeron cehennemi Kozlu’yu AKP’nin kazanması da mı tesadüftür?
*
İnsanların iş bulma konusunda çaresiz, alternatifsiz bırakılması, gırtlağına kadar borca sokulması, sendikasızlaştırılıp, açgözlü kodamanların iki dudağının arasına baktırılması, taşeronlaştırılıp, köle haline getirilmesi, AKP’ye yarıyor.
*
O yüzden... Başbakan’ın yumrukladığı madenci genç, “sayın başbakanımız maalesef istemdışı tokat vurdu, şikâyetçi olmayacağım, kendisini seven biri olarak, şu anda Soma kömür işletmesinde çalışıyorsam, özelleştirmesinden dolayı, onun sayesinde çalışıyorum” demek zorunda kaldı. Başka ne desin? Ağzını açanı işten kovuyorlar, kelepçeleyip hapse tıkmaları işten bile değil.
*
Taşeron sistemi, işte budur.
*
Korku impatorluğunun ekonomi modelidir... Birbirini besler. Ne kadar korku, o kadar taşeron, ne kadar taşeron, o kadar korku’dur.
------------------------------------------------------------------------------
NOT...
Susalım, pısalım, yazmayalım diye iftira üstüne iftira atıyorlar, kendi söylediklerini bize mal ediyorlar, sakalından utanmayanlar tescilli yalanlarıyla kimvurduya gidelim diye hedef gösteriyorlar. Topluca cevap veriyorum... Dünya tarihi sizin kadar ahlaksız bir medya kadrosu görmedi,
biz sadece zeybek oynarken diz çökeriz,
vız gelir tırıs gidersiniz.