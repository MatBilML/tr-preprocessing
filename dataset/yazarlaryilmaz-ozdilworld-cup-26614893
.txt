Dünya çapında şölen.
Brezilya, Kamerun’la aynı grupta.
Şili, Avustralya’yla.
Yunanistan, Japonya’yla.
İtalya, Uruguay’la oynayacak.
Fransa, Honduras’la.
İsviçre, Ekvador’la.
Bosna’yla İran keşke farklı gruplara düşseydi, Arjantin’le Nijerya da orada.
ABD’nin işi çok zor...
Almanya’yla Portekiz’e denk geldi.
Rusya’nın nispeten kolay...
Cezayir’le Kore arasından sıyrılır.
Hollanda, İspanya’yı haşat etti.
Kolombiya-Fildişi maçı kritik.
Belçika sükse yapabilir.
İngiltere merak ediliyor.

*

Ya Türkiye?

*

Dünya Kupası’nı duyuran yabancı haber ajanslarında, Türkiyemizin ismi hep şu takımlarla aynı grupta geçiyor: Işid, El Nusra, El Şebap, Taliban, Boko Haram.

*

El âlem Messi’yle oynuyor.
Biz Ebubekir Bağdadi’yle.
Herkes eğleniyor...
Rio’da Sao Paolo’da.
Biz kafayı takmışız...
Musul’a Şam’a.
Latin kadınlar, Asyalı çocuklar kahkahalarla Meksika dalgası yapıyor...
Bizimkilerin aklı Rabia’da.
Afrikalısı Avrupalısı cıvıl cıvıl rengârenk formalarla dolaşıyor...
Bizimkiler kefenle.

*

Kendimizi “dünya kupası lideri” falan zannediyoruz ama...
Bu teknik direktörle daha hangi kümeye düşürülecek Türkiye?