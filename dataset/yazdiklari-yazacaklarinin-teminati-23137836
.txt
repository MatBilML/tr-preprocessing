*
Anadolu Ajansı, Murat Karayılan’ın İran’ın elinde olduğunu duyurdu.
*
Bizim gazetede bile şöyle bir manşet yayınlanmıştı mesela... “Kandil Dağı’na yönelik hava harekâtında, terör örgütünün lider kadrosu toplantı halindeyken vuruldu, ölenler arasında Murat Karayılan’ın da olduğu ileri sürüldü...” Lazer güdümlü bombalar kullanılmış.
*
İnterneti tıklayın, 524 bin “Kandil vuruldu” haberi var. 380 bin “Kandil bombalandı” haberi var.
*
Hatırlarsınız mutlaka şunları...
Kandil’de 228 hedef vuruldu.
Kandil’de 457 hedef vuruldu.
Beton delen bombalarla vuruldu.
Tam isabetle...
Ana karargâh vuruldu.
Merkez karargâh vuruldu.
60 hedef havadan vuruldu.
168 hedef karadan vuruldu.
Karayılan’ın mağarası vuruldu.
Karayılan’ın toplantıya katılacağı istihbaratını alan Genelkurmay, F16’larla Kandil’e bomba yağdırdı.
Akıllı füzeler Kandil’i yerle bir etti.
Taş üstünde taş kalmadı, PKK kamplarından beton yığınları kaldı.
Kandil gece bombalandı.
Kandil gündüz bombalandı.
Kandil gece-gündüz bombalandı.
*
Netice?
*
Senelerdir gözümüzün içine baka baka yukarıda okuduğunuz palavraları yazan arkadaşlar, dün Kandil’den Murat Karayılan’ın basın toplantısını bildirdi sayın seyirciler!
*
Ve, şimdi de köpürte köpürte verdikleri “barış haberleri”ne inanmamızı istiyorlar.