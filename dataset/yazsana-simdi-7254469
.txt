B profesörü 80 oy aldı.

C profesörü 70 oy aldı.

Rektörlüğü hangisi aldı?

80 oy alan.

*

Cumhurbaşkanı Gül, en çok oy alanı değil, yüzde 30 daha az oy alanı rektör seçti.

Seçer mi?

Seçer.

Peki, "Sezer neden en çok oy alanı rektör yapmıyor? Sezer neden demokratik davranmıyor?" diye yazan "demokrasi kahramanı" arkadaşlar nerede?

Kayıp!

Çıtları çıkmıyor.

*

Bunların demokrasisi işte bu...

Kendileri yapınca, şahane.

Başkaları yapınca, fena.

Nalıncı keseri demokrasisi...

*

Neyse... Madem yazıya prof’larla girdik, eğitimle devam edelim bari...

*

Yüzlerce şikáyet var, ben sadece bir tanesinin koordinatını vereyim.

İstanbul Erenköy Kız Lisesi.

Bir anne, yanında kızı...

Kayıt yaptıracaklar. Çıkıyorlar müdüre... Müdür Bey, 2 milyar istiyor. 2 milyar lira.

Niye kardeşim?

Bağış!

Anne diyor ki: "Durumumuz yok, bu parayı verebilmem mümkün değil."

Müdür diyor ki: "Kapıcılar bile veriyor, senin çocuğunu da kapıcı çocukları okutur o zaman!"

Annenin halini düşünün.

Evladının gözü önünde oluyor bunlar. "Yer yarılsa da içine girsem" diyor, çıkıp, gidiyor.

Ertesi sabah...

Baba geliyor okula, giriyor müdürün yanına, diyor ki: "Eşim anlatmış, ekonomik durumumuz şu anda kötü, olsa verelim... Üstelik, biz bu okulun hemen yanındaki binada oturuyoruz, komşuyuz, adresse adres, bu okula kayıt yaptırmak en çok benim hakkım."

Müdür bakıyor ki baba dişli. Kaldırıyor telefonu, yan odadaki Okul Aile Birliği yetkilisine talimat veriyor, "Bu çocuğun kaydını yapın ama, ismini de not edin, ona göre okusun!"

Lafa bak, lafa...

"Ona göre okusun!"

*

Muhitin insanıyım... Dayanamadım, gittim okula. Müdür arazi. Velilerle konuştum. Kimi 1 milyar kesilmiş, kimi 2 milyar.

Devlet okulu bu!

Ve, sormamı istedikleri şu:

Çocukların, diploma notuna göre değil de, yaptıkları bağış miktarına göre sınıflara yerleştirildiği doğru mu?

Kılığa kıyafete göre muamele yapıp, türbanlı velilerden bağış mağış istenmediği doğru mu?

Geldik mi o hale?

MALTA ERİĞİ...

ADAMIN futbolcusu aşçı, fırıncı, muslukçu... Bizimkinin bırak aldığı parayı, futbolcusunun ismi bile "Servet!"

Koskoca Alex Ferguson... 9 defa İngiltere Şampiyonu oldu, İskoçya Şampiyonu oldu, 2 defa Kupa Galipleri Kupası’nı aldı, Şampiyonlar Ligi Şampiyonu oldu, 2 defa Süper Kupa aldı, Kıtalararası Kupa’yı aldı, anca "sir" olabildi...

Bizimki "imparator!"

Bol keseden asalet...

Kaçınılmaz rezalet...