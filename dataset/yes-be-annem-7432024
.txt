Dedi.

Çankaya için 367 şartının şart olduğu ortaya çıktığında, aynı Başbakan, "Maç başladıktan sonra kural değiştirilmez" dedi mi?

Dedi.

*

Çankaya için referandum yapıyoruz... Düdük çaldı!

25 gündür oy kullanılıyor.

25 gündür.

E şimdi, "maç başladıktan sonra" bizim Başbakan’ın partisi, hem "Çankaya" hem de "referandum" için, kendi kendilerine yaptıkları kanundaki "kuralları" değiştiriyor mu?

"Değiştiriyor..."

*

Ne diyeyim ki başka?

*

İzliyoruz televizyonlarda...

Ahalinin, bırak referandumda neyi referandumladığını, referandumun ne zaman yapılacağından bile haberi yok.

Bi tek neyi biliyor?

"Evet" diyeceğini!

*

Sen ne dersen de.

*

Kendi işlerine yarasın diye, kendi kendilerine yaptıkları kanunu, kendi işlerine yaramadığı anlaşılınca, kendi işlerine geldiği gibi, kendi kendilerine değiştiriyorlar mı?

Değiştiriyorlar.

Kendi kendilerine yaptıkları "tek maddelik" kanunda bile, işi arapsaçına döndürdükleri halde, kendi kendilerine "yüz küsur maddelik" anayasa yapmaya kalkıyorlar mı?

Kalkıyorlar.

Önceki cumhurbaşkanının "hukuka uygun bulmadığı" için veto ettiğini, aynı devletin, sonraki cumhurbaşkanı "hukuka uygun bulup" onaylıyor mu?

Onaylıyor.

Bu devletin kanunlarına onay verecek olan makam, bu devletin kanunlarını beğenmeyip, Avrupa İnsan Hakları Mahkemesi’ne gitmiş miydi?

Gitmişti.

Kendi devletinin hukuku işine gelmediği için, Avrupa İnsan Hakları Mahkemesi’ne başvuranlar, Avrupa İnsan Hakları Mahkemesi’nden de işlerine gelmeyen karar çıkınca, sanki Avrupalılar durup dururken karışmış gibi, "Onlar ne karışıyor, ulemaya sormak lazım" dedi mi?

Dedi.

*

Aç, sözlüğe bak...

İki karşılığı vardır hukukun.

Birincisi, evrensel...

"Toplumu düzenleyen ve devletin yaptırım gücünü belirleyen yasaların bütünü."

Öbürü, mecaz...

"Ahbap çavuş" manasına gelir... "O arkadaşla hukukumuz iyidir" falan.

*

Bizimkisi artık mecazdır.

*

Elleri değmişken...

"Demokratik, laik, sosyal bir hukuk devletidir" ibaresini, "Demokratik, laik, sosyal bir nalıncı keseridir" şeklinde değiştirmelerinde fayda var.

Gerisi hikáyedir...