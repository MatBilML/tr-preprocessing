Aziz Yıldırım, Adnan Polat’a, "Arda’yı bize ver, tiko para 20 milyon Euro vereyim" demiş filan.

*

Fani işler bunlar...

Yılın transferi, İhsan Özkes’tir.

*

İmam.

Kuran kursu hocası.

Yüksek İslam Enstitüsü mezunu.

Hadis master’ı yaptı.

Müftü.

*

Din baronlarının "gávur" dediği Türkan Saylan’ın cenaze namazını kıldıran müftü... CHP’li oldu.

*

Santrfor...

*

CHP formasıyla attığı ilk gol şu:

"Bazı partiler ’din’ gibi görülüyor. Halbuki, yüce dinimiz bu partiler yokken de vardı. Hiç kimse Müslümanlığı AKP’den öğrenmedi. Din istismarı yapıldığı için, Türkiye Cumhuriyeti’nin kazanımları kan kaybediyor. Din üzerinden siyaset, din üzerinden ticaret yaparak, geçimlerini din üzerinden yürütüyorlar. Neden bir Almanya, bir Japonya olamıyoruz? Çünkü bu millet, sağ partiler tarafından sağıla sağıla bu hale geldi. Millet aş bekliyor, iş bekliyor, huzur bekliyor. Olan, pırıl pırıl gençlerimize oluyor. İmam hatipliler, başörtülüler, muhafazakár insanlar, dini siyasete alet eden partilerin en büyük mağdurlarıdır."

*

Ampul gibi 90’a taktı yani!

*

Yılın transferini gerçekleştiren Başkan’ı aradım, Gürsel Tekin’i... "Telefon ettim, CHP’yle nikáh kıymanızı istiyorum dedim, Atatürk çocuğuyum, şeref duyarım dedi... Ne herhangi bir talebi oldu, ne de bir şartı, çay bile içmedi... Rica ettik, aktif görev alacak CHP’de."

*

Kendi payıma, bu tür diyalogları her gün yaşıyorum... İnternetle mesaj gönderen, telefon eden imam hatip mezunu, ilahiyat mezunu vatandaşların "dinin siyasete-ticarete alet edilmesinden ne kadar rahatsızlık duyduklarını" biliyorum...

*

Sayısız İhsan Özkes var.

*

Özetle.

Dinimizi, rant sağlanacak futbol takımına çevirdiler.

Takdir-i ilahi sanırım...

Din adamlarımız tarafından küme düşürülecekler.