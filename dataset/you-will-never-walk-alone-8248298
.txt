Adı, Gazi.

Soyadı, Kahraman.

Gurbetçi çocuğu.

Alman vatandaşı.

38 yaşında.

Alman Milli Takımı’nda oynuyor.

*

Yazın bir kenara...

Galatasaray’ı "Avrupa Şampiyonlar Ligi Şampiyonu" yapacak!

Söylemişti dersiniz.

*

Kadro müthiş...

Hussein Haidari.

Irak asıllı, Arap, İsveç vatandaşı.

İsveç Milli Takımı’nda oynuyor.

Avrupa şampiyonluğu var.

Petr Tucek.

Çek Milli Takımı’nın beyni.

Justin Eveson.

Avustralyalı.

İtalya’dan transfer edildi.

Onun da Avrupa şampiyonluğu var.

Ve...

Seyran Orman Kara.

Kadın!

Erkeklerle aynı takımda oynuyor.

*

Hakan Şükür’ü, Song’u, Lincoln’ü falan herkes tanır da... Bunları kimse tanımaz.

Galatasaray’ın Tekerlekli Sandalye Basketbol Takımı’nın yıldızları onlar.

*

Gazi, felçli.

Bebekliğinden beri.

*

Bu takım, 20 gün sonra Fransa’da başlayacak olan Avrupa Şampiyonlar Ligi’nde mücadele edecek... Ve eminim, futbol takımının UEFA Kupası’ndan sonra, basketbolda da Şampiyonlar Ligi Şampiyonluğu’nu getirecek.

*

Malum, burası Türkiye...

Engellilerin "azıcık ilgi" görebilmesi için, sağlıklı vatandaşların yapamadığını yapıp, ağızlarıyla kuş tutup, Şampiyonlar Ligi Şampiyonu olmaları gerekiyor!

Yoksa kimsenin umurunda bile değil.

*

Ve son not...

Bu müthiş takımın, bu akşam saat 18.00’de, İstanbul Süleyman Seba Spor Salonu’nda "derbi"si var.

Rakip, dişli... Geçen senenin ikincisi, Beşiktaş Tekerlekli Sandalye Takımı.

*

Zahmet edip giderseniz...

Veya, lütfedip kamera gönderirlerse...

İzlersiniz.