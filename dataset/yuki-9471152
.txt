*

Önceki gece, Mehmet Ali Birand’ın ekrana çıkarttığı Yeni Şafak yazarının açıklamalarını izliyorum... Bir ara şöyle dedi: "Star Haber sulandırıyor... Ergenekon Davası’nı getirip, Orhan Boran’ın Yuki’sine bağladılar."

*

"Yılmaz Özdil yaptı" dese, umurumda bile olmaz. Alışığız... Ama "Star Haber" deyince, başta Uğur Dündar olmak üzere, namusumuzla ekmeğini yediğimiz kurumu, muhabirinden kameramanına tüm çalışanları töhmet altında bırakmış oluyor.

*

Bakın, bir haber vereyim size...

"Gizli tanıklar Yuki gibi konuşacak. Amerikan polisiye dizilerinde sıkça izlediğimiz gizli tanık uygulaması, Ergenekon davasında kullanılacak. Kod ismi verilen 17 gizli tanığın ses ve görüntüleri, değiştirilerek mahkeme salonuna aktarılacak. Bu uygulamayı ilk kez Orhan Boran radyoda bant kaydını hızlı çalarak denemişti."

*

Nerede çıktı bu haber?

Yeni Şafak’ta.

Arkadaş nerede yazıyor?

Yeni Şafak’ta.

*

2.455 sayfalık iddianameyi satır satır yutmuş ama, kendi gazetesini okumamış.

*

Sen kendi gazeteni okumayıp, "Ergenekon’da bugün ne olmuş acaba" diye Star Haber’i seyrediyorsan, biz ne yapabiliriz ki?