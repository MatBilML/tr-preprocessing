*

Gerçi değerli eşim, bu "bilimsel" açıklamam nedeniyle, kalp sağlığımda olmasa bile, ruh sağlığımda kesin bir sorun olduğunu düşünür ama... Neticede n’oldu?

Ben haklı çıktım.

*

Elinde neşterle gezdiği için korkudan sesimizi çıkaramadığımız Profesör Bingür Sönmez, vicdan azabıyla itirafta bulundu ve yumurtaya iftira atıldığını söyledi...

Yumurta tahliye oldu.

*

Hálá bazı şüpheciler var tabii...

Neymiş efendim, iki tane köy tespit etmeliymişiz, bir köye yumurta yedirip, öbür köye yumurta yedirmemeliymişiz, sonra da kolesterol değerlerine bakmalıymışız, kıyaslamalıymışız filan...

Kardeşim!

Araştırma yapmak için memlekette yumurta köyü icat edeceğinize, gidin İzmir "Menemen"i inceleyin... 3 bin yıldır, taaa İyonyalılardan beri Menemen...

Ahali turp gibi.

*

Şaka bir yana...

*

Kişi başına ne kadar yumurta yiyoruz?

Yılda 9 kilo...

Avrupa Birliği’nde?

12 kilo.

Kişi başına yıllık tereyağı tüketimi?

Bizde 1.5 kilo.

AB’de 4 kilo.

Kişi başına kırmızı et?

Biz 15 kilo yiyoruz.

Onlar 54 kilo.

Peynir?

Biz 7, AB 30.

*

Normalde biz 100’er sene yaşarken, bütün damarları tıkalı olan Avrupalıların genç yaşta patır patır gitmesi lazım...

E tam tersi olduğuna göre, mutlaka bir başka cevabın da olması lazım...

*

O cevap sanırım şu:

Türk insanı yılda kişi başına 128 kilo ekmek yerken, Finlandiyalı sadece 51, Alman 62, İtalyan 68, Hollandalı 60, İspanyol sadece 58 kilo ekmek yiyor.

*

İster garibanlık de, ister spor bilincinin olmaması... Türk insanını götüren yumurta yemek değil, yumurta yiyememek asıl.