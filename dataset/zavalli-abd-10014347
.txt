McDonald’s mı yesem, Burger King mi yesem diye düşüne düşüne yürürken, aklım bir ara Pizza Hut’a kaydı ama, neticede Kentucky Fried Chicken’da karar kıldım, ayıptır söylemesi Crispy Strips kesmiyor, acılı Fillet Zinger götürdüm, yanında Coca Cola, üstüne bi Marlboro yaktım, yürüye yürüye Starbucks’un önüne geldim, Premium Hot Chocolate aldım bi tane, elimi cebime attım, cash’im kalmamış, shit, kahretsin yani, Mastercard’la ödedim, baktım, hemen yanına Ben&Jerry’s açılmış, ice cream, gençler oturmuş laflıyor, hepsinin göğsünde Abercrombie and Fitch, pek moda bu aralar, ayaklarında Converse, birbirlerine iphone’larını gösteriyorlar, ne güzel, çevirdim bi taksi, kapısında Taxi yazıyor, arka camında Baby on Board, zaten kendisi de yellow, "Citibank’e çek birader" dedim, dolar bozdurdum biraz, sonra TEM (Trans European Motorway) üzerinden, Joy FM dinleye dinleye işe geldim, CNN Türk’ü açtım, oh my god, Amerikan ekonomisi berbatmış, bankalar batıyormuş, zapladım CNBC-E’ye, işsizlik enflasyon iflaslar hacizler filan, perişan olmuş garipler, aslına bakarsan olacağı buydu, onların başkanı da bizim başbakanımız gibi kültür erozyonuna dikkat etseydi, bu gelmezdi başlarına, ama gene de üzülüyor tabii insan, "zavallı Amerika" dedim kendi kendime, mübarek bayram günü Allah Kentuckylilerin yardımcısı olsun.