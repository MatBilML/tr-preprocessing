Almanya Cumhurbaşkanı, resmi ziyaret için Türkiye’ye geldi. Dindar bi ailenin çocuğuydu. Adını bile, Hıristiyan koymuşlardı. Evlendi. Kızı oldu. Örnek eş, örnek babaydı. Aşağı Saksonya Başbakanı’yken kendisinden 15 yaş küçük Bettina’yla tanıştı, Bettina hamile kaldı, zart diye eşini boşadı, Bettina’yla evlendi, Bettina zilli bi kızdı, bi tane de gayrimeşru oğlu vardı. Aşağı Saksonya başbakanı olan kocası cumhurbaşkanı seçilince, Almanya’nın ilk dövmeli first leydisi oldu. Vay efendim, cumhurbaşkanı eşini aldatmış, first leydinin evlilik dışı ilişkisi olmuş filan, Alman vatandaşlarını alakadar etmedi, özel hayatıydı, kimseyi ırgalamazdı. Bi süre sonra... Cumhurbaşkanının henüz başbakanken bir tatil sırasında, alt tarafı 700 Euro’luk otel masrafını, bir film yapımcısına ödettiği ortaya çıktı. Almanya ayağa kalktı kardeşim! Avanta’nın yolsuzluk’un küçüğü büyüğü olmazdı. Asla kabul edilemezdi. Cumhurbaşkanı ebelek gübelek yapmadı, şerefsiz medya, karanlık odaklar, bu savcılar çete, paralel falan demedi, Alman halkının cumhurbaşkanına duyduğu güven sarsıldı dedi, şak diye istifa etti.
*
2014.
Almanya Cumhurbaşkanı, resmi ziyaret için Türkiye’ye geldi. Sevgilisiyle geldi. Cumhurbaşkanı, aslında, bildiğin papaz. Alman siyasetinde ahlak sembolü olarak tanımlanıyor. Evli. Ama, ayrı yaşıyorlar. Boşanmıyor. Sevgilisi var, Daniela... Cumhurbaşkanı 74 yaşında, sevgilisi 54 yaşında... Sevgilisi, oğluyla yaşıt! Daniela, gazeteci. Daha doğrusu, gazeteciydi. Nürnberger Zeitung’da politika editörüydü. Beraber yaşadığı adam cumhurbaşkanı seçilince, gazeteden istifa etti. Evli biriyle sevgili olmasında sakınca yoktu ama, cumhurbaşkanıyla beraberken gazetecilik yapması, basın ahlakına uygun değildi. Cumhurbaşkanı’nın Daniela’dan önce bir başka sevgilisi vardı, Helga... O da gazeteciydi. Sekiz sene onunla takıldı. Helga biraz yaşlandı, şu anda 64 yaşında, Helga’yı bıraktı, Daniela’yla takılmaya başladı. Ama, Helga’dan hepten vazgeçmedi. Kadının kalemi kuvvetli... Sözleşmeli danışman olarak işe alındı, cumhurbaşkanının konuşma metinlerini yazıyor. Sevgilisiyken işe alınsaydı, dünyayı başına yıkarlardı. Ayrıldıkları cümle âlem tarafından bilindiği için, siyasi ahlak açısından herhangi bir sakınca görülmüyor.
*
Türkiye’de cumhurbaşkanı kim olmalı, acaba nasıl biri olmalı tartışmaları sürerken... İyi ki geldi Almanya cumhurbaşkanı.
*
Türkiye, asrın devletiyken... Almanya’nın neden hırsızlar tarafından yönetilen, zavallı, fakir bir devlet olduğunu hatırlamamıza vesile oldu.
*
Çünkü, bu Alman halkının hiç kafası çalışmıyor... Kimin kimi becerdiğiyle ilgileneceğine, Alman halkını becermeye kalkan var mı, onunla ilgileniyor.
*
Halbuki, bizi örnek almaları lazım.
Memleketi soymuş mesela, soğana çevirmiş, hiç önemli değil, önemli olan, iyi bir aile babası olması... Ne demiş büyüklerimiz? Allah memlekete hırsızın hayırlısını versin demiş... Oğlunun evine Euro istiflemiş, ayakkabı kutusuna dolar doldurmuş, yatak odasını kasa dairesine çevirmiş, koluna 700 bin liralık avanta saat taktırmış, sana ne birader... Umreye ailece gidiyor mu, sen ona bak!