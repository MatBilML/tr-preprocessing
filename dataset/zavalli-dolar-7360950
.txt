Dolar çöktü.

Dolar mahvoldu.

Dolar tepetaklak.

Dolar yerlerde.

Dolar sürünüyor.

Üşenmedim, gazete arşivlerini araştırdım, "zavallı dolar" diyen var mı acaba?

Var.

*

Zavallı ABD...

*

Dünya ekonomisinin 3’te 1’i onun.

Sadece 1 şirketi, Türkiye kadar.

IMF başkanını, o atıyor.

Dünya Bankası başkanını, o atıyor.

FED ne derse, o oluyor.

Çin ekonomisini o yönetiyor.

Hindistan’ı da.

Sadece Irak’ta, 10 Türkiye harcadı!

Girerim diyor, giriyor.

Giremezsin diyor, giremiyorsun.

Kafamıza çuval geçirdi...

Zavallı!

Kişi başına gelir, 39 bin dolar.

(Bill Gates’in cebindeki para, bizim Merkez Bankası’nın kasasındaki kadar... Saniyede 250 dolar kazanıyor adam... Farzedelim, yere bin dolar düşürdü... Zahmet edip, eğilip alıncaya kadar, bin dolar daha kazanıyor!)

*

Bizde...

*

20 milyon yoksul.

10 milyon aç.

13 milyon kişi, günde, 2 zavallı dolarla geçiniyor... 2 milyon kişi, 1 zavallı dolarla.

Resmi işsiz, 3 milyon.

Gayri resmi, 9.

İhracat 1.

İthalat 2.

Ne varsa sattık, borç katlandı.

Kainatın en büyük faizini veriyoruz. Her 24 saatte, 90 milyon dolar borç ve faiz ödüyoruz.

Ekonomi bakanımızın meslek hayatına başladığı yer, zavallı ABD Büyükelçiliği... Bundan önceki ekonomi bakanımızın okuduğu yer, zavallı ABD... Ondan önceki de, direkt zavallı ABD’den gelmişti zaten.

Başbakan’ın çocukları, zavallı ABD’de okudu. Oğlu, zavallı ABD’de çalışıyor. Torunu, zavallı ABD’de dünyaya geldi.

Zavallı ABD’nin vatandaşı olabilmek için green card’a hücum var... "Ben illa, o zavallı ülkeye gitmek istiyorum" diyenlerin oranı, 5 yılda yüzde 500 arttı.

En son Orhan Pamuk gitti.

Ev almış New York’ta.

Zavallı mortgage’ları battı ya... 2 oda, 1 salon, 1.8 milyon zavallı dolara!

Biz onun 1.5 milyon zavallı dolarlık ödülünden vergi almadık; onun evinden çatır çatır vergi alıyor zavallı ABD.

*

Bakın vergi dedim, aklıma geldi.

100 lirada Atatürk’ün resmi var...

Vergi alıyorsun.

100 dolarda Benjamin’in resmi var...

Vergi almıyorsun.

Niye?

Benjamin zavallı çünkü.

*

Üstelik.

Atatürk’ü boşver de...

Benjamin gelmezse, bittik!

*

Hakikaten zavallılıktır bu... Allah kimseyi ABD’nin durumuna düşürmesin.