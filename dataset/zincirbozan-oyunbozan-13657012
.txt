Binbaşı, emri alır almaz, üsteğmeni çağırmış, “Yarın sabah hava kapalı olmazsa, albayla birlikte güneş tutulacak, bölüğü hazır et” demiş... Üsteğmen, başçavuşu çağırmış, “Binbaşının emri var, hava şartları müsait olursa, güneş tutulacak, hazır olun” demiş... Başçavuş, apar topar bölüğü toplamış, “Yarın hava güzel olur da görebilirsek, albayı tutacağız” demiş... Erler heyecanlanmış, “Şansımız yaver gider de yağmur yağmazsa, albayı tutuklayacağız!..”

*

Hayat da, fıkra gibi...

*

Biri bi şey söylüyor, öbürü öbürüne aktarırken başka şey söylüyor, başı sonu karışıyor, iş çığırından çıkıyor.

*

Toparlamak lazım...

*

Yakamoz
Sarıkız
Ayışığı
Eldiven
Kafes
Balyoz
Çarşaf
Sakal
Dursun Çiçek
Poyrazköy
Çukurambar

*

“Sıradakiler” şimdiden üfleniyor; Altay, Atak, Barbaros, Alev, Fişek, Acar.

*

“40 kere söyleyince olurmuş”tan yola çıkarak, 40’a tamamlamaya çalışıyorlar sanırım... “Mağdur” olabilmek için bi “darbe duası”na çıkmadıkları kaldı... Ama, demokratik açıdan burnu kanamış AKP’li yok henüz.

*

“12 Eylül meşru müdafaadır” diyen gazeteciyi, demokrat ilan ediyorlar. Genelkurmay Başkanı tarafından “Seni divan-ı harbe veririm” diye tehdit edilen gazeteci, güya askerci... Süleyman Demirel’e “darbeci” deyip, Kenan Evren’i Çankaya’da ağırlıyorlar bu arada!

*

Dedim ya, toparlarsak...

*

Bunca yaygaraya rağmen, hâlâ, darbe mağduru iki partimiz bulunuyor Meclis’te; biri CHP, biri MHP... Darbeciler tarafından tutuklanıp, Zincirbozan’a tıkılan ise, sadece bir parti lideri var, Baykal.