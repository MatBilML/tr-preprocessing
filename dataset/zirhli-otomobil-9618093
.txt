Ağustos, 2004...

Haber şöyle:

"Dışişleri Bakanı Abdullah Gül, lüks bir yatla Göcek’teydi. Sahibinin kim olduğu sır gibi saklanan Moonstar isimli yatın, Rixos’un sahibi Fettah Tamince’ye ait olduğu anlaşıldı."

*

4 sene sonra.

Ağustos, 2008...

Haber şöyle:

"Cumhurbaşkanı Abdullah Gül, lüks bir yatla Göcek’teydi. Sahibinin kim olduğu sır gibi saklanan Moonstar isimli yatın, kime ait olduğu merak ediliyor."

*

Ben Abdullah Gül’ün yerinde olsam, Türk basınında bu hafıza varken, getirir Çankaya Köşkü’nün kapısına bağlarım o yatı, kapısına... Nasıl olsa üç gün sonra onu da unuturlar.

*

Ve, aslına bakarsanız...

Halk çocuğu "başkomutan"ın "Fethullah hocaefendi benim idolümdür" diyen adamın destroyer gibi yatıyla gezdiği bir ülkede, "laik" Genelkurmay Başkanı’nın değil zırhlı Audi, anca bisiklete binmesi lazım.

*

Kaykay bile çok.

*

Veya ne bileyim...

İlla jest yapılacaksa, Meclis Başkanı’nın 1 trilyon 200 milyar liralık zırhlı BMW’siyle, YÖK Başkanı’nın ayda 10 bin euro kira ödenen zırhlı Mercedes’i yarışsın... Kaybedenin arabası verilsin Genelkurmay Başkanı’na... Kaybedene daha pahalı, daha hızlı bi şey alınsın.

*

Çünkü...

Daha üç gün önce açıklanan Şûra’da "orduda atılacak asker yok" diyen Genelkurmay Başkanı, askeri uçaktaki otomobilinin fotoğrafını çekip, horlayan generalle birlikte gazetelere servis yapan "asker"in farkında değilse... Ver Akbil’i, belediye otobüsüne binsin.