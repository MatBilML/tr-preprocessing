Star Haber’in usta muhabiri Osman Terkan, mikrofonu alıyor, Eminönü’ye gidiyor, soruyor. Niye Eminönü derseniz... Türkiye’nin özeti İstanbul, İstanbul’un özeti Eminönü’dür. İstisnasız herkes Emin’dir orada. Zaten o nedenle Emin’önüdür... Hiç kimse bilmiyorum demez!

*

- WikiLeaks nedir?
- Kestane.
- İstiklal Marşımızı kim yazdı?
- Fatih Sultan Mehmet.
- Cumhurbaşkanımız kim?
- Bülent Arınç.
- Cumhuriyetimizi kim kurdu?
- Demirel.
- Kaddafi kimdir?
- Din alimi.
- Hüsnü Mübarek?
- Yatır.

*

(Mübarek lafını duydu ya, olsa olsa diye düşünüp, türbe yaptı Hüsnü’yü iyi mi! Şeytan diyor, bu cevabı vereni oracığa yatır...)

*

- 28 Şubat süreci ne zamandı?
- 21-22 Şubat’taydı.
- Temmuz-Ağustos gibiydi.
- Haziran.
- Yaz aylarıydı.
- 12 Eylül’de.

*

- 12 Eylül darbesi ne zamandı?
- Dilimin ucunda...
- 1980 darbesi ne zaman oldu?
- Ha o mu, 1984’te.

*

- Kıbrıs nerede?
- Karadeniz’de.
- Emin misiniz?
- Askerliğimi orada yaptım.

*

- Libya nerede?
- Marmaris’in karşısında.
- Japonya nerede?
- İtalya Fransa taraflarında.
- Suriye hangi bölgemizde?
- Kuzey-Güney gibi.

*

- Kaç milletvekilimiz var?
- Binin üstünde.
- 20 kadar.

*

- TBMM ne demek?
- Türkiye malzeme ofisi.
- HSYK ne demek?
- Yüksek Seçim Kurulu.

*

Bazen itiraz ediliyor...
- Hep bilmeyene soruyorsun.
- Buyrun size soralım...
- Sor.
- HSYK ne demek?
- Hastane sosyal...

*

- AB’ye üye miyiz?
- 7-8 yıldır.
- Türkiye’nin nüfusu kaç?
- 1 milyar.
- Türkiye hangi kıtada?
- Amerika kıtasında.
(Brezilya’da diyen oldu.)
- Kaç bölgemiz var?
- Kuzey güney doğu batı.
- Kaç ilimiz var?
- 84 plaka gördüm.
- Kanal İstanbul nedir?
- Televizyon.

*

Başbakanımız önceki gün Zonguldak’taydı... Lafı evirdi çevirdi, taaa 1992’de kurulan, hatta logosunda bile 1992 yazan Karaelmas Üniversitesi’ne getirdi.

*

Kendi sordu.
Kendi cevapladı.

*

- Zonguldak Karaelmas
Üniversitesi’ni kim kurdu?
- 2007’de biz kurduk.
- Zonguldak’ta üniversite
var mıydı?
- Yoktu.
- Kuracağız dedik...
- Kurduk.