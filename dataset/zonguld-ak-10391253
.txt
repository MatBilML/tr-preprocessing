Önce, kalas filan taşıttılar.

Kazma sallattılar.

Kürek kürettiler.

Ki, vücutları sağlam mı...

Ona baktılar.

16 bin 305 kişi elendi bu sayede!

Yaşları, 20-25.

Gencecik insanlar...

Şimdiden çürük.

20 bin 814 kişi kaldı geriye.

Bin küsuru üniversite mezunu.

Sayısal Loto çekilen kürelerden koydular ortaya, çevirmeye başladılar, numarası çıkan işe girecek. 30 gün, 300 metre derinlik, can pazarı, grizu, akciğer kanseri.

Maaş bin 175 lira.

*

Kim geçti bu haberi?

Doğan Haber Ajansı’nın Zonguldak muhabiri, Durmuş Sevindik...

Her gün binlerce kişinin işten atıldığı, ekonomisi "durmuş" ülkemde "sevindiğimiz" tek haberin imzası bu.

*

Hani diyor ya, tuzu kuru yalakalar, "Bardağa dolu tarafından da bakmak lazım" diye... Öyle baktığında sevindirici bir tarafı daha var gerçekten.

*

Bankacılar işten atılırken...

Tekstilciler işten atılırken...

Otomotivciler işten atılırken...

Seramikçiler işten atılırken...

Medyacılar işten atılırken...

Kepenkler kapanırken...

Madene niye işçi alınıyor orada?

*

Kömür lazım, kömür...

Zonguld’ak yani.