*
Takılmışınız Gandi’nin peşine Hint fakirleri gibi, yürü babam yürü...
Ne yapacak yani Gandi, kaval çalıp, sepetten kobra mı çıkaracak?
*
Halbuki bakın, Sayın Başbakanımız bugün Alex de Souza’nın memleketi Brezilya’da olacak mesela... Rio karnavalına katılmaya gitmiyor, vatan millet için, sizin için gidiyor... Resmi programa göre, cumartesi günü, 200 bin kişilik Maracana Stadı’nda Flamengo-Gremio maçını seyredecek... Oradan, Beşiktaşlı Delgado’nun memleketi Arjantin’e geçecek. Resmi programa göre, Maradona’nın takımı Boca Juniors’ın La Bombonera Stadı’nda incelemelerde bulunacak... Ki, yoksul halkın takımıdır Boca, yakışır Başbakanımıza... Oradan, gene Beşiktaşlı Rodrigo Tello’nun memleketi Şili’ye geçecek. Fikstüre göre Şili’de salı günü maç yok maalesef... O yüzden Şili’de bir gün kalıp, oyalanmadan, Türkiye’ye dönecek.
*
Şimdi siz tabii, dünya bilmezsiniz, vizyon bilmezsiniz, haliyle “Ne işi var oralarda” dersiniz.
*
Cahillik zor...
Gurur verici bi seyahattir bu.
*
Çünkü, Başbakanımız bugüne kadar Avrupa’ya gitmişti, Asya’ya gitmişti, Afrika’ya gitmişti, Okyanusya’ya gitmişti, Kuzey Amerika’ya gitmişti...
Güney Amerika’ya hiç gitmemişti.
*
Güney Amerika’ya gidince n’oolmuş olacak? Dünyada gitmedik kıta, basmadık toprak bırakmamış olacak.
*
ABD (18 kere), Afganistan, Almanya, Arjantin, Arnavutluk, Avusturya, Avustralya, Azerbaycan, Bahreyn, Belçika, Birleşik Arap Emirlikleri, Bosna Hersek, Brezilya, Bulgaristan, Cezayir, Çek Cumhuriyeti, Çin, Danimarka, Endonezya, Etiyopya, Fas, Filistin, Fransa, Finlandiya, Güney Kore, Güney Afrika Cumhuriyeti, Gürcistan, Hindistan, Hırvatistan, Hollanda, İngiltere, Irak, İran, İrlanda, İspanya, İsrail, İsveç, İsviçre, İtalya, bi soluklanın isterseniz... Japonya, Katar, Kazakistan, Kırgızistan, KKTC, Kuveyt, Letonya, Libya, Lübnan, Lüksemburg, Makedonya, Maldiv Adaları, Malezya, Meksika, Mısır, Moğolistan, Moldova, Monako, Mozambik, Nahçıvan, Norveç, Özbekistan, Pakistan, Polonya, Portekiz, Romanya, Rusya, Sırbistan, Sri Lanka (hayati derecede önemlidir), Sudan, Suriye, Suudi Arabistan (madalya), Şili, Tayland, Tacikistan, Tunus, Türkmenistan, Ukrayna, Umman, Ürdün, Vatikan (gitmeseydi, Papa gönül koyardı), Yemen, Yeni Zelanda, Yunanistan.
*
83 ülke... 245 kere.
*
Önümüzdeki ay, Kanada’ya gidecek, gitmişken Küba’ya geçecek... 85.
*
Şimdi de diyeceksiniz ki...
“Antarktika yok.”
*
E orda ülke yok birader...
Penguen görmek için fakir fukaranın parasını çarçur edecek değil herhalde!
*
Bu arada, Gandi kendi cebinden para ödeyerek Etro gömlek almış iyi mi... Ahalinin kıçında don yok, sen gidip kendine gömlek alıyorsun...
Ayıp hakikaten.